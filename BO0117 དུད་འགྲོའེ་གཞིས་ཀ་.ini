༄༅། །དུད་འགྲོའི་གཞིས་ཀ
(དབྱིན་ཇི)ལྗོར་ཇི་ཨོར་ཝེལ་གྱིས་བརྩམས།


གཅིག

མི་ཡི་གཞིས་ཀའི་སྐུ་ཞབས་ལྗོན་སི་ལགས་ཀྱིས་དགོང་མོ་དེར་
ཁྱིམ་བྱའི་ཁང་སྒོར་ཟྭ་བརྒྱབ་ཡོད་ནའང་། ཁོང་ཉིད་ར་བཟི་དྲགས་
པའི་རྐྱེན་གྱིས་བྱ་ཁང་གི་འཛུལ་ཁུང་རྒྱག་རྒྱུ་བརྗེད། ཁོ་རང་ར་སྐོར་
བརྒྱུད་ནས་ཕར་འཁྱོར་ཚུར་འཁྱོར་བྱེད་བཞིན་འགྲོ་སྐབས། ཁོའི་
ལག་གི་རླུང་འགོག་སྒྲོན་མེའི་འོད་འཁོར་དེ་ཡང་ཁོང་དང་མཉམ་དུ་
ཕར་གཡོ་ཚུར་གཡོ་བྱེད། ཁོའི་འཇུར་རྟ་ཡུ་རིང་གིས་ལྟག་སྒོ་རྡོག་ཐོས་
ཕྱེས་རྗེས་ཐབ་ཚང་དུ་འཛུལ་ཞིང་། ཆང་ཟོ་ལས་རང་ཉིད་ལ་ལྦུ་ཆང་
ཤེར་ཕོར་གང་བླུགས་རྗེས་ཐད་ཀར་ཉལ་ཁང་དུ་འཛུལ། ཉལ་ཁང་དུ་
ལྕམ་ལྗོན་སི་ལགས་ཀྱིས་སྔ་ས་ནས་སྡུར་བ་དིར་དིར་དུ་འཐེན་བཞིན་
གཉིད་ལ་རོལ་འདུག
ཉལ་ཁང་ནང་གི་སྒྲོན་འོད་གཟིམ་མ་ཐག་ཏུ་གཞིས་ཀའི་ཁང་བ་
ཡོངས་རྫོགས་སུ་ཙག་སྒྲ་དང་ཙིར་སྒྲ་གྱི་ལེར་སོང་། ཉིན་དེར་གཏམ་
འཆལ་འདི་འདྲ་ཞིག་བྱུང་ཡོད་དེ། ཕག་པ་དཀར་པོའི་གཟེངས་བསྟོད་
རྟགས་མ་ཐོབ་མྱོང་བའི་སྤྱི་དཔོན་རྒན་པོ་ལགས་ལ་སྔ་ནུབ་ཏུ་རྨི་ལམ་
ཡ་མཚན་ཞིག་འཁྲུངས་ཡོད་ཅིང་། ད་ལྟ་རྨི་ལམ་དེ་དུད་འགྲོ་གཞན་
པ་ཚོར་ཤོད་འདུན་ཆེ་ཟེར། དེ་བས་ཁོང་ཚོས་གྲོས་བསྡུར་བྱས་ཏེ། སྐུ་
ཞབས་ལྗོན་སི་ཡི་འཇིགས་པ་ལས་གྲོལ་མ་ཐག་ཏུ་ཚང་མ་མཉམ་
འཛོམས་བྱེད་རྒྱུ་ཐག་གིས་བཅད། སྤྱི་དཔོན་རྒན་པོ་ལགས(དེང་སང་
ཚང་མས་ཁོང་ལ་འདི་ལྟར་འབོད་མོད། འོན་ཀྱང་འགྲན་བསྡུར་ལ་
ཞུགས་སྐབས་ཁོང་གིས་སྤྱད་པའི་མིང་ནི་ཝིས་ལིན་གྲོང་མཛེས་སྡུག་
ཅེས་པ་དེ་ཡིན)ནི་ཚང་མས་གུས་བརྩི་ཆེན་པོ་བྱེད་ས་ཞིག་ཡིན་པས།
དོ་ནུབ་ཁོང་གིས་ཅི་ཞིག་གསུང་བར་ཉན་ཆེད་དུ། རང་ཉིད་ཀྱི་གཉིད་
ཉལ་བའི་དུས་ཚོད་ནང་ནས་ཆུ་ཚོད་གཅིག་རེ་འཕྲོ་བརླག་གཏོང་བར་
ཚང་མར་ཕངས་སེམས་བྲལ།
ཕྱུགས་ཁང་ཆེན་པོ་དེའི་ཟུར་གཅིག་གི་ཅུང་མཐོ་སར་བཏེགས་
པའི་སྡིངས་ཆ་འདྲ་བ་ཞིག་གི་སྟེང་དུ། སྤྱི་དཔོན་ལགས་སྔ་ས་ནས་
སོག་མའི་གདན་སྟེང་དུ་ལྷིང་འཇགས་སེ་བཞུགས་འདུག་ཅིང༌། ཁོང་
གི་མགོ་ཐད་དུ་ཁང་བའི་གདུང་མར་བཏགས་པའི་སྒྲོན་མེ་ཞིག་མར་
དཔྱངས་འདུག ཁོང་ཉིད་རང་ལོ་བཅུ་གཉིས་ལ་སླེབས་ཡོད་ཅིང་དེང་
སང་ཁོང་གི་སྐུ་ཤ་ཡང་ཅུང་རྒྱགས་པ་ཆགས་ཡོད། འོན་ཀྱང་། ཁོང་ད་
དུང་ཡང་གཟི་བརྗིད་དང་ལྡན་པའི་ཕག་པ་ཞིག་ཡིན་ལ། རང་ཉིད་ཀྱི་
མཆེ་བ་རྣམས་ནམ་ཡང་བཏུབ་མྱོང་མེད་ནའང་། གདོང་ལ་སྤྱང་གྲུང་
དང་བྱམས་བརྩེའི་རྣམ་པ་ཞིག་མངོན་ཡོད། ཅང་མ་འགོར་བར་དུད་
འགྲོ་རྣམས་རེ་རེ་བཞིན་ནང་དུ་སླེབས་ཏེ་རང་རང་ས་ནས་སོ་སོའི་
གོམས་ཕྱོགས་ལྟར་བདེ་ལ་འཁོད། ཐོག་མར་འབྱོར་མཁན་ནི་དྲིལ་སྔོན་
དང་རྒྱ་སེ། སྡེར་རྣོ་བཅས་སུ་འབོད་པའི་སྒོ་ཁྱི་གསུམ་པོ་ཡིན་ཞིང་། དེའི་
འཕྲོར་འབྱོར་མཁན་ནི་ཕག་པ་རྣམས་ཡིན་ལ། ཁོང་ཚོ་སླེབས་མ་ཐག་
ཏུ་སྡིངས་ཆའི་མདུན་གྱི་སོག་མའི་ནང་དུ་བསྡད། ཁྱིམ་བྱ་ཚོ་སྒེའུ་ཁུང་
གི་མཐའ་ཤིང་ཐོག་ཏུ་བབས་ཤིང་ཕུག་རོན་རྣམས་གྲལ་མའི་ཕྱོགས་སུ་
འཕུར། ལུག་དང་བ་ལང་རྣམས་ཀྱིས་ཕག་པ་ཚོའི་རྒྱབ་ཕྱོགས་སུ་གློ་
ཉལ་བྱས་ནས་སྐྱུག་ལྡད་བྱེད་མགོ་བརྩམས། ཤིང་རྟ་འདྲུད་མཁན་གྱི་
རྟ་རྨིག་ཆེན་དང་ཁི་ལོ་ཝིར་གཉིས་ཀ་མཉམ་དུ་སླེབས་ཤིང་། ཁོང་ཚོས་
སོག་མའི་གསེང་དུ་འཛུལ་ཡོད་པའི་དུད་འགྲོ་ཆུང་གྲས་རིགས་ཀྱི་སྟེང་
དུ་རྡོག་བརྫིས་མི་ཐེབས་ཆེད་སྤུ་སོབ་སོབ་ཀྱི་རྨིག་པས་ས་ལ་དལ་མོས་
བརྫི་བཞིན་ཡོང་། ཁི་ལོ་ཝིར་ནི་ཨ་མའི་ཉམས་དོད་ཅིང་ན་སོ་དཀྱིས
ལ་སླེབས་པའི་རྒོད་མ་ཞིག་ཡིན་ཞིང་། ཁོ་མོར་རྟེའུ་ཕྲུག་བཞི་པ་དེ་
བཙས་རྗེས་རང་ལུས་ཀྱི་མཛེས་ཆ་རྣམས་ཕྱིར་རང་འཇགས་སུ་སླེབས་
མ་ཐུབ། རྨིག་ཆེན་ནི་ཐལ་ལྕག བཅོ་བརྒྱད་ཙམ་ཡོད་པའི་རྟ་རྒོད་
གཅན་གཟན་འདྲ་བ་ཞིག་ཡིན་ཞིང་། ཁོང་གི་གཟུགས་སྟོབས་ནི་རྟ་བོ་
སྤྱིར་བཏང་བ་གཉིས་མཉམ་དུ་བསྡུས་པ་ལྟ་བུ་ཡོད། ཁོང་གི་གདོང་སྟེང་
ནས་མར་རྒྱུགས་པའི་དཀར་ཤུར་དེས་ཁོང་ལ་ཅོལ་ཆུང་གི་རྣམ་པ་
ཞིག་འབབ་བཅུག་ཡོད།དྲང་མོར་བཤད་ན་ཁོང་ནི་རྣམ་དཔྱོད་ཀྱི་ཐོག་
ནས་རིམ་པ་དང་པོ་ལྟ་བུ་མིན་ནའང་། ཁོང་གི་འགྱུར་བ་མེད་པའི་རང་
གཤིས་དང་ཉམས་པ་མེད་པའི་བརྩོན་འགྲུས་ཀྱི་དབང་གིས། ཁོང་ནི་
ཡོངས་ཁྱབ་ཏུ་གུས་བརྩི་ཐོབ་པའི་དུད་འགྲོ་ཞིག་ཡིན། རྟ་གཉིས་ཀ་
འབྱོར་རྗེས་ར་མ་སྨུག་རིལ་དང་བོང་བུ་བཎ་རྒྱ་སྨིན་གཉིས་ཀ་སླེབས།
བཎ་རྒྱ་སྨིན་ནི་གཞིས་ཀ་འདིའི་ནང་གི་ལོ་ན་བགྲེས་ཤོས་དེ་ཡིན་
ལ་སྐུ་རླུང་ཚ་ཤོས་དེའང་ཡིན། ཁོང་གིས་སྐད་ཆ་མང་བོ་མི་བཤད་ལ་
གལ་སྲིད་ཁ་གྲག་ནའང་ཁ་ནང་ནས་སྐད་ཆ་ལྟས་ངན་རྐྱང་རྐྱང་མ་
གཏོགས་མི་འབུད། དཔེར་ན། དཀོན་མཆོག་གིས་ཁོང་ལ་ཤ་སྦྲང་ཚོ་
མཐར་སྤྲོད་གཏོང་བའི་ཆེད་དུ་མཇུག་མ་ཞིག་སྤྲད་པ་རེད་ཟེར་བ་ལྟ་
བུ་རེད། འོན་ཀྱང་། མི་འགྱངས་པར་མཇུག་མའང་མེད་པར་འགྱུར་
ལ་ཤ་སྦྲང་ཡང་མེད་པར་འགྱུར་ངེས། ཁོང་ནི་གཞིས་ཀའི་ནང་གི་དུད་
འགྲོ་ཚོའི་གྲས་སུ་ཆེས་ཁེར་རྐྱང་དེ་ཡིན་པས་ཁོང་གི་དགོད་སྒྲ་གཏན་
ནས་ཐོས་རྒྱུ་མེད། གལ་སྲིད་ཁོང་ལ་ཁྱེད་རང་ཅིའི་ཕྱིར་མི་དགོད་པ་
ཡིན་ནམ་ཞེས་དྲིས་ཚེ། ཁོང་གིས་དགོད་རིན་ཡོད་པའི་དོན་དག་ཅིག་
མཐོང་མ་སོང་ཟེར་ངེས། དེ་ལྟ་ནའང་། ཁོང་གིས་ཁ་ནས་ཁས་མི་ལེན་
པ་མ་གཏོགས་ཁོག་ནས་རྨིག་ཆེན་ལ་ཡིད་སྨོན་ཡོད། ནམ་རྒྱུན་ཁོང་
གཉིས་ཀྱིས་ལྡུམ་རའི་ཕར་ཕྱོགས་ཀྱི་ཞིང་ས་ཆུང་ཆུང་དེའི་ནང་ནས་
མཉམ་དུ་སྐད་ཆ་ཅི་ཡང་མི་བཤད་པར་རྩྭ་བཟའ་བཞིན་གཟའ་ཉི་མའི་
ཉི་མ་ཕུད་ཀྱིན་ཡོད།
རྟ་གཉིས་ཀ་སར་བསྡད་མ་བསྡད་ཀྱི་མཚམས་སུ་ཨ་མ་མེད་པའི་
གག་ཕྲུག་ཁྱུ་གཅིག་ཕྱུགས་ཁང་ནང་དུ་འཚང་ནས་ཡོང་། ཁོང་ཚོས་
རང་ཉིད་རྡོག་བརྫིས་མི་ཐེབས་སའི་གནས་ཤིག་འཚོལ་ཆེད་དུ་ཉོམ་
ཆུང་བའི་ཅིར་ཅིར་གྱི་སྐད་སྒྲ་སྒྲོག་བཞིན་ཕར་འཁྱམས་ཚུར་འཁྱམས་
བྱས།ཁི་ལོ་ཝིར་གྱིས་རང་ཉིད་ཀྱི་སྟོབས་ཆེ་བའི་མདུན་སུག་གིས་ཁོང་
ཚོའི་མཐའ་རུ་ལྕགས་རི་བཞིན་བསྐོར་ཞིང་། གག་ཕྲུག་ཚོ་དེའི་ནང་
དུ་མར་ཉལ་ནས་ལམ་སེང་གཉིད་ལ་རོལ། མཇུག་མཐའ་དེར་མོ་ལིས་
སླེབས། མཱོ་ལིས་ནི་ཅོལ་ཆུང་ཞིང་གཟུགས་བྱད་མཛེས་པའི་རྒོད་མ་
དཀར་དཀར་ཞིག་ཡིན་ལ་ཁོ་མོས་སྐུ་ཞབས་ལྗོན་སི་ལགས་ཀྱི་འཁོར་
གཉིས་ཤིང་རྟ་འདྲུད་བཞིན་ཡོད། ཁོ་མོ་མདུན་གྲལ་དུ་བསྡད་རྗེས་རང་
ཉིད་ཀྱི་རྔོག་མ་ལ་རྩེད་བཞིན་དེའི་སྟེང་དུ་བཏགས་པའི་གཡང་དར་
དམར་པོ་དེ་ངོམ་ཐབས་བྱས། ཆེས་མཇུག་མཐར་ཡོང་མཁན་ནི་བྱི་ལ་
ཡིན་ཞིང་། ཁོང་ནི་ནམ་རྒྱུན་དང་འདྲ་བར། རང་ཉིད་ལ་སྡོད་ས་དྲོན་
པོ་ཞིག་འཚོལ་ཆེད་གཡས་སྐོར་གཡོན་སྐོར་འགའ་བརྒྱབ་རྗེས། རྨིག་
ཆེན་དང་ཁི་ལོ་ཝིར་གཉིས་ཀྱི་བར་དུ་འཚངས། གནས་དེར་ཁོ་མོས་
སྤྱི་དཔོན་གྱི་གཏམ་བཤད་ཀྱི་མགོ་ནས་མཇུག་བར་དུ་སྡུར་བ་འཐེན་
བཞིན་གཉིད་ཉལ་ནས་སྤྱི་དཔོན་གྱི་སྐད་ཆའི་ཚིག་གཅིག་ཀྱང་མ་
ཐོས།
ད་ནི་ལྟག་སྒོའི་རྒྱབ་ལོགས་ཀྱི་གདང་སྟེང་དུ་གཉིད་ཁུགས་ཡོད་
པའི་ཁྱིམ་གསོས་ཕོ་རོག་མཱོ་སེ་སི་ལས་གཞན་པའི་དུད་འགྲོ་ཚང་མ་
འབྱོར་འདུག སྤྱི་དཔོན་ལགས་ཀྱིས་ཚང་མ་རང་རང་ས་ནས་བདེ་ལ་
འཁོད་དེ་བློ་རྩེ་བསྒྲིམས་ནས་ཉན་འདུག་པ་མཐོང་རྗེས། རང་ཉིད་ཀྱི་
མགྲིན་པ་ཞིག་བསངས་རྗེས་གཏམ་བཤད་གནང་མགོ་བརྩམས།
“བློ་མཐུན་རྣམ་པ། བདག་ལ་མདང་ནུབ་རྨི་ལམ་ཡ་མཚན་ཞིག་
བྱུང་ཡོད་སྐོར། ཁྱེད་ཚོ་ཚང་མས་ཐོས་ཡོད་རྒྱུ་རེད། ཡིན་ནའང་། རྨི་ལམ་
གྱི་སྐོར་བདག་གིས་རྗེས་ནས་བཤད། བདག་ལ་དེའི་སྔོན་ལ་བཤད་
རྒྱུའི་གཏམ་ཞིག་ཡོད། བློ་མཐུན་རྣམ་པ། བདག་གིས་བལྟས་ན། ད་
ནི་བདག་ལ་ཁྱེད་ཚོ་དང་མཉམ་དུ་འདུག་རྒྱུའི་དུས་ཡུན་ཟླ་བ་མང་བོ་
ཡོད་པ་མ་རེད། དེར་བརྟེན། བདག་མ་ཤི་སྔོན་དུ། རང་ཉིད་ཀྱིས་ཚེ་གང་
ལ་བསགས་པའི་ཡོན་ཏན་མ་ལུས་པ་ཁྱེད་ཚོར་བརྒྱུད་སྤྲོད་བྱེད་རྒྱུ་ནི།
བདག་གི་འོས་འགན་ཞིག་ཏུ་འདོད་ཀྱི་ཡོད། བདག་གིས་མི་ཚེ་རིང་བོ་
ཞིག་བརྒྱུད་ནས་ཡོང་བ་ཡིན་ལ། རང་ཉིད་ཀྱི་ཚང་ནང་ནས་ཁེར་རྐྱང་
ངང་བསྡད་པའི་རྐྱེན་གྱིས། བསམ་བློ་སྣ་ཚོགས་གཏོང་བའི་དུས་ཡུན་
རིང་བོ་བྱུང་ཡོད། རྒྱུ་མཚན་དེའི་དབང་གིས། བདག་གིས་བལྟས་ན།
བདག་ལ་འཇིག་རྟེན་འདིའི་སྟེང་གི་མི་ཚེའི་རང་བཞིན་ཐད། ད་ལྟ་འཚོ་
བཞེས་གནང་བཞིན་པའི་དུད་འགྲོ་སུ་ལས་ཀྱང་རྒྱུས་མངའ་ཆེ་ཞེས་
བཤད་ན་མི་ཆོག་རྒྱུ་མེད་སྙམ། གནད་དོན་འདི་ཐད་དུ་བདག་གིས་
ཁྱེད་ཚོ་ལ་སྐད་ཆ་འགའ་བཤད་འདོད་པ་ཡིན།
“བློ་མཐུན་རྣམ་པ་ཚོ། ཤོད་དང་། ང་ཚོའི་མི་ཚེའི་རང་བཞིན་དེ་
གང་འདྲ་ཞིག་རེད་དམ། ཚང་མས་དོན་དངོས་ལ་ཁ་ཕྱོགས་དང་། ང་
ཚེའི་མི་ཚེ་ནི་ཡ་ང་ཞིང་དཀའ་ཚེགས་ཆེ་ལ་ཧ་ཅང་ཐུང་ཐུང་ཞིག་རེད།
ང་ཚོ་སྐྱེས་པ་ནས་བཟུང་ང་ཚོར་རང་ལུས་ཀྱི་དབུགས་རྒྱུན་མི་ཆད་
ཙམ་གྱི་ཟ་མ་རེ་སྤྲད་དེ། ང་ཚོའི་ནང་ནས་ནུས་པ་ཡོད་མཁན་ཚོ་རང་
ཉིད་ཀྱི་དབུགས་ཀྱི་མཐའ་མ་དེ་མ་འགག་བར་དུ། བཙན་ཤེད་ཀྱིས་
ལས་ལ་བཀོལ་བ་ཡིན་ཞིང་། ནམ་ཞིག་ང་ཚོའི་བེད་སྤྱོད་ཀྱི་རིན་ཐང་
རྫོགས་ཚེ། སྐྱི་གཡའ་བའི་གདུག་རྩུབ་དང་བཅས་དམར་གསོད་གཏོང་
གི་ཡོད། དབྱིན་ཡུལ་གྱི་དུད་འགྲོ་ཡོངས་ཀྱིས་རང་ལོ་གཅིག་ལ་སོན་
པའི་ཉིན་དེ་ནས་བཟུང་། དགའ་སྤྲོ་དང་བག་ཡངས་ཞེས་པའི་གོ་བ་
རྟོགས་མི་ནུས། དབྱིན་ཡུལ་དུ་རང་དབང་ཅན་གྱི་དུད་འགྲོ་ཞིག་མེད།
དུད་འགྲོའི་མི་ཚེ་ནི་ཡ་ང་ཞིང་བྲན་གཡོག་བྱེད་རྒྱུ་དེ་རེད། འདི་ནི་སྙིང་
ལ་གཟེར་བའི་དོན་དངོས་ཤིག་རེད།
“འོ་ན། འདི་ནི་རང་བྱུང་ཁམས་ཀྱི་བཀོད་སྒྲིག་གི་ཆ་ཤས་ཤིག་
རེད་དམ། འདི་ནི་ང་ཚོ་འཚོ་སྡོད་བྱ་སའི་ས་ཆ་འདི་དབུལ་དྲགས་པའི་
རྐྱེན་གྱིས། དེས་རང་ཉིད་ཀྱི་སྟེང་དུ་གནས་མཁན་ཚོར་འཚོ་བ་སྤྱིར་
བཏང་བ་ཞིག་རོལ་བའི་མཐུན་རྐྱེན་སྦྱོར་མ་ཐུབ་པའི་རྐྱེན་གྱིས་རེད་
དམ། མ་རེད། བློ་མཐུན་རྣམ་པ་ཚོ། བརྒྱ་བརྒྱ་སྟོང་སྟོང་གིས་མ་རེད།
དབྱིན་ཡུལ་གྱི་ས་ཆ་ནི་ས་བཅུད་འཛོམས་ལ་གནམ་གཞིས་ལེགས་
པས། ཡུལ་འདི་ལ་དེང་སང་གནས་འདིར་འཚོ་སྡོད་བྱེད་བཞིན་པའི་
དུད་འགྲོ་ཡོངས་ཀྱི་གྲངས་ཀ་ལས་ལྡབ་འགྱུར་གྱིས་མང་བའི་དུད་
འགྲོའི་ཚོགས་ལ་འདང་ངེས་ཀྱི་བཟའ་ཆས་ཐོན་སྐྱེད་བྱེད་པའི་ནུས་པ་
ལྡན་ཡོད། ང་ཚོའི་གཞིས་ཀ་གཅིག་པུས་ཀྱང་རྟ་བཅུ་ཁ་དང་བ་ལང་
ཉི་ཤུ་རྩ། ལུག་བརྒྱ་ཕྲག་ཁ་ཆས་བཅས་ཀྱི་འཚོ་བར་ཁག་ཐེག་བྱེད་
ཐུབ་ལ། ཁོང་ཚོ་ཚང་མས་ང་ཚོའི་བསམ་ཡུལ་ལས་ཀྱང་འདས་པའི།
སྤྲོ་སྐྱིད་ལྡན་ལ་བརྩི་མཐོང་ཡོད་པའི་འཚོ་བ་རོལ་ཐུབ་ངེས། འོ་ན། ང་
ཚོ་ཅིའི་ཕྱིར་ད་དུང་ཡང་འདི་འདྲའི་ཡ་ང་བའི་གནས་སྟངས་ཤིག་གི
འོག་ནས་འདུག་དགོས་པ་རེད་དམ། རྒྱུ་མཚན་ནི་ང་ཚོའི་ངལ་རྩོལ་
གྱི་འབྲས་བུ་ཕལ་མོ་ཆེ། འགྲོ་བ་མིའི་རིགས་ཀྱིས་ང་ཚོའི་ལག་ནང་
ནས་འཕྲོག་འགྲོ་ཡི་ཡོད་པ་རེད། འདིར། བློ་མཐུན་རྣམ་པ་ཚོ། ང་ཚོའི་
དཀའ་ངལ་ཡོངས་རྫོགས་ཀྱི་འབྱུང་ཁུངས་ལྷང་ལ་བུད་ཡོད། འདི་ཚང་
མ་མདོར་བསྡུས་ཏེ་བཤད་ན་ཚིག་གཅིག་ཡིན་ཞིང་། དེ་ནི་མི་ཞེས་པ་
དེ་རེད། མི་ནི་ང་ཚོར་ཡོད་བསྡད་པའི་དགྲ་བོ་ཁོ་ན་དེ་རེད། གལ་སྲིད་
མིའི་རིགས་ཟེར་བ་འདི་སྡིངས་ཆ་ལས་ཕབ་པ་ཡིན་ན། ང་ཚོའི་བཀྲེས་
ལྟོགས་དང་ངལ་སྡུག་ཚང་མ་རྩ་བ་ནས་བཅད་པ་རེད།
“མི་ནི་འཛམ་བུ་གླིང་གི་སྟེང་དུ་འཛད་སྤྱོད་ཁོ་ན་བྱེད་པ་མ་
གཏོགས་ཐོན་སྐྱེད་རྩ་བ་ནས་མི་བྱེད་པའི་སྲོག་ཆགས་ཁོ་ན་དེ་རེད།
ཁོས་འོ་མ་མཁོ་འདོན་མི་བྱེད་ལ་སྒོང་ངའང་མི་འཇོག ཁོ་སྟོབས་
ཤུགས་ཆུང་དྲགས་པའི་རྐྱེན་གྱིས་རྨོས་གཤོལ་འཐེན་མི་ཐུབ་ལ། ཁོའི་
བང་རྩལ་དལ་དྲགས་པའི་རྐྱེན་གྱིས་རི་བོང་ཡང་འཛིན་མི་ཐུབ། དེ་ལྟ་
ནའང་། ཁོང་ནི་དུད་འགྲོ་ཡོངས་ཀྱི་བདག་པོར་གྱུར་ཡོད་པ་རེད། ཁོས་
དུད་འགྲོ་ཡོངས་རྫོགས་ལས་ཀར་བཀོལ་བ་དང་། ལས་ཀའི་འབྲས་བུ་
ལས་ཕྱིར་དུད་འགྲོ་ཚོར་ལྟོགས་ཤི་མི་ཐེབས་ཙམ་གྱི་ཟ་མ་ཆེས་ཉུང་
ཚགས་ཤིག་སྤྲད་རྗེས། གཞན་པ་ཚང་མ་ཁོང་ཚོ་རང་ཉིད་ཀྱིས་ཉར་གྱི་
ཡོད་པ་རེད། ང་ཚོའི་ངལ་རྩོལ་གྱིས་ས་ཞིང་རྨོ་བཞིན་ཡོད་ལ། ང་ཚོའི་
ལྕི་བ་ཡིས་ས་ཞིང་ལ་ལུད་རྒྱག་གི་ཡོད་མོད། འོན་ཀྱང་། ང་ཚོ་ཚང་མ་
ལས་སུ་ལའང་། རང་ལུས་ཀྱི་པགས་པ་འདི་མ་གཏོགས་ཅི་ཞིག་དབང་
ངམ། ངའི་མདུན་དུ་བསྡད་ཡོད་པའི་བ་ལང་ཚོ་ལ་མཚོན་ན་། ཁྱེད་
ཚོས་ན་ནིང་ལོར་འོ་མ་རྒྱ་མ་སྟོང་ཕྲག་ག་ཚོད་མཁོ་འདོན་བྱས་པ་
ཡིན་ནམ། རང་ཉིད་ཀྱིས་སྐྱེས་སྟོབས་ལྡན་པའི་བེའུ་རེ་སྐྱོང་བར་སྤྱོད་
འོས་པའི་འོ་མ་དེ་དག་གང་དུ་ཕྱིན་སོང་ངམ། ཁྱེད་ཚོའི་འོ་མའི་ཐིགས་
པ་ཙམ་ཡང་མ་ལུས་པར་ཚང་མ་ང་ཚོའི་དགྲ་བོའི་གྲོད་ཁོག་ཏུ་ཕྱིན་
པ་རེད། བྱ་མོ་ཁྱེད་ཚོ་ལ་མཚོན་ན། ཁྱེད་ཚོས་ན་ནིང་ལོ་ལ་སྒོང་ང་ག་
ཚོད་བཞག་པ་ཡིན་ནམ། དེ་དག་ལས་ག་ཚོད་ཅིག་བྱ་ཕྲུག་ཏུ་རུམ་
ཐུབ་སོང་ངམ། ལྷག་མ་ཡོངས་རྫོགས་ལྗོན་སི་དང་ཁོའི་ཁྱིམ་མིའི་ཆེད་
དུ་ཁྲོམ་ལ་འཁྱེར་ཏེ་སྒོར་མོར་བརྗེས་པ་རེད། ཁི་ལོ་ཝིར། ཁྱོད་རང་ལ་
མཚོན་ན། ཁྱེད་རང་གིས་བཙས་པའི་རྟེའུ་བཞི་བོ་དེ་གང་དུ་ཡོད་དམ།
མ་གཞི་ཁྱེད་རང་ལོ་ན་རྒས་པའི་དུས་སུ་མིག་ཀོང་གིས་བལྟ་ས་དང་ཚེ་
མཇུག་གི་རྟེན་ས་བྱས་ཆོག་པའི་རྟེའུ་དེ་དག་གང་དུ་སོང་བ་རེད་དམ།
ཁོང་ཚོ་ཚང་མ་རེ་རེ་བཞིན་ལོ་ན་གཅིག་ལ་བུད་མ་ཐག་ཏུ་བཙོངས་པ་
རེད་ལ། ཚེ་འདིར་ཁོང་ཚོའི་ནང་ནས་གཅིག་ལའང་ཡང་བསྐྱར་ངོ་ཐུག་
རྒྱུའི་བསྐལ་བ་ཡོད་པ་མ་རེད། ཁྱེད་རང་གི་གཅེས་ཕྲུག་བཞི་བོ་དང་
ཁྱེད་རང་གིས་བསྒྲུབས་པའི་ངལ་རྩོལ་དེ་དག་གི་རིན་དུ། ཁྱེད་ལ་རང་
ཉིད་ཀྱི་གཟན་སྐལ་དང་རྟ་ཁང་ཙམ་ལས་གཞན་པ་ཅི་ཞིག་ཐོབ་ཡོད་
དམ།
“མཐའ་ན་ང་ཚོའི་ཡ་ང་བའི་མི་ཚེ་འདི་ཡང་། རང་བྱུང་གིས་
མཇུག་བསྡུ་བའི་དུས་ལ་སླེབས་ཁོམ་ཡོད་པ་མ་རེད། ང་རང་ཉིད་ལ
མཚོན་ན་འཁང་ར་བྱེད་རྒྱུ་ཆེན་པོ་མེད། རྒྱུ་མཚན་ནི། ང་རང་ལས་
ངན་ནང་གི་ལས་ཅན་ཆགས་པ་རེད། ང་རང་ད་ལྟ་རང་ལོ་བཅུ་གཉིས་
ལ་སོན་ཡོད་ཅིང་། དེའི་རིང་དུ་ཕྲུ་གུ་བཞི་བརྒྱ་ལྷག་གི་ཨ་ཕ་བྱས་པ་
ཡིན། འདི་ནི་ཕག་པ་ཞིག་གི་མི་ཚེའི་རང་བྱུང་གི་ཆོས་ཉིད་རེད། དེ་
ལྟ་ནའང་། དུད་འགྲོ་སུ་ཞིག་ཡིན་ནའང་ཆེས་མཇུག་མཐར་སྡུག་ཅན་
རལ་གྲིའི་ཁ་ནས་ཐར་ས་ཡོད་པ་མ་རེད། བདག་གི་མདུན་དུ་བསྡད་
ཡོད་པའི་ན་གཞོན་བཤའ་ཕག་ཁྱོད་ཚོ་ཡང་། ཁང་གཞིས་འདིའི་ནང་
ནས་ལོ་ངོ་གཅིག་གི་ནང་དུ། རེ་རེ་བཞིན་འོ་དོད་ཀྱི་སྨྲེ་སྔགས་དང་
བཅས་འཆི་བའི་འཇིགས་པ་ལ་གདོང་ཐུག་དགོས་པ་རེད། འཇིགས་
པ་དེ་བ་ལང་དང་ཕག་པ། ཁྱིམ་བྱ་དང་ལུག ང་ཚོ་ཚང་མའི་མགོ་ཐོག་
ཏུ་རེ་རེ་བཞིན་ཡོང་གི་རེད། མཐའ་ན་རྟ་དང་ཁྱི་སོགས་ཀྱི་ལས་དབང་
ཡང་དེ་ལས་ལེགས་པ་ཞིག་རྩ་བ་ནས་མ་རེད། ཁྱོད་རྨིག་ཆེན་ལ་
མཚོན་ན། ཁྱེད་ཀྱི་ཤ་ཤེད་རྒྱས་པའི་ལུས་སྟོབས་དེ་ག་དུས་ཉམས་ན་
དེ་དུས་ལྗོན་སི་ཡིས་ཁྱེད་རང་རྟ་བཤའ་ཁང་ལ་བཙོང་གི་རེད་ལ། དེར་
ཁོང་ཚོས་ཁྱེད་ཀྱི་སྐེ་རྩ་གྲི་ཡིས་བྲེགས་རྗེས་བེམ་རོ་ཆུ་ཁོལ་ཏུ་བཙོས་
ཏེ་རྔོན་ཁྱིར་སྦྱིན་རྒྱུ་རེད། ཁྱེད་ཚོ་སྒོ་ཁྱི་ཚོ་ལ་མཚོན་ན། ཁྱེད་ཚོ་ལོ་ན་
རྒས་ཏེ་དུང་སོ་ཚང་མ་ལྷུང་ཚར་བའི་ཚེ་ན་ལྗོན་སི་ཡིས་ཁྱེད་ཚོའི་སྐེ་
ལ་ས་ཕག་བཏགས་ཏེ། འདི་དང་ཐག་ཆེ་ཉེ་ཤོས་ཀྱི་རྫིང་བུ་ཞིག་གི་ནང་
དུ་གཡུགས་ཏེ་གཏིང་རིམ་ཏུ་བྱིངས་སུ་འཇུག་རྒྱུ་དེ་རེད།
“དེས་ན། བློ་མཐུན་རྣམ་པ་ཚོ། ང་ཚོའི་མི་ཚེ་དང་ཚེ་སྲོག་ལ་
གནོད་པའི་དགྲ་བགེགས་ཐམས་ཅད། འགྲོ་བ་མིའི་རིགས་ཀྱི་གདུག་
རྩུབ་ཅན་གྱི་དབང་བསྒྱུར་ལས་བྱུང་བ་ཡིན་པ་ཕྱི་གསལ་ནང་གསལ་
མ་རེད་དམ། འགྲོ་བ་མིའི་རིགས་རྩ་མེད་དུ་བཏང་ཚེ། ད་གཟོད་ང་
ཚོའི་ངལ་རྩོལ་གྱི་འབྲས་བུ་ང་ཚོ་རང་ཉིད་ལ་བདག་གི་རེད་ལ། མཚན་
མོ་གཅིག་གི་དུས་ཡུན་ནང་དུ་ང་ཚོ་ཕྱུག་པོ་དང་རང་དབང་ཅན་དུ་
འགྱུར་རྒྱུ་རེད།འོ་ན། ང་ཚོས་ཅི་ཞིག་བྱེད་དགོས་སམ། དེས་ན་ང་ཚོས་
ཅིའི་ཕྱིར་ཉིན་དང་མཚན་དུ་ལུས་སེམས་གཉིས་ཀའི་རྩོལ་བར་བརྟེན་
ཏེ༑ འགྲོ་བ་མིའི་རིགས་ཀྱི་དབང་བསྒྱུར་མགོ་རྟིང་སློག་ཐབས་མི་བྱེད་
དམ། དེས་བས་བློ་མཐུན་རྣམ་པ་ཚོ། ངས་ཁྱེད་ཚོ་ལ་བཅོལ་འདོད་
པའི་སྐད་ཆ་ནི། གསར་བརྗེ་བྱ་རྒྱུ་དེ་རེད། གསར་བརྗེ་དེ་འདྲ་ཞིག་ག་
དུས་འབྱུང་རྒྱུ་ཡིན་པ་ངས་ཤོད་མི་ཐུབ། གཅིག་བྱས་ན་གཟའ་འཁོར་
གཅིག་གམ། ཡང་མིན་ན་ལོ་ངོ་བརྒྱ་ཕྲག་འགའ་ཤས་ཤིག་གི་རྗེས་སུ་
ཡིན་སྲིད། གང་ལྟར། ངས་རང་ཉིད་ཀྱི་སུག་འོག་གི་སོག་མ་འདི་ཚོ་
གསལ་ལྷང་ངེར་མཐོང་བ་ལྟར། དྲང་བདེན་ནི་སྔ་ཕྱི་ཙམ་མ་གཏོགས་
འབྱུང་རྒྱུ་ཡིན་པ་ཐག་གིས་ཆོད། རང་ཉིད་ཀྱི་མི་ཚེའི་ལྷག་མ་ཐུང་ངུ་
འདིའི་ནང་དུ། བློ་མཐུན་རྣམ་པ་ཚོ། མིག་ཟུང་གཉིས་གནད་དོན་འདི་
ཉིད་ལ་གཏད་རོགས། ངས་ཁྱེད་ཚོ་ལ་ད་ལྟ་བཤད་པའི་སྐད་ཆ་འདི་
རྣམས་རང་ཉིད་ཀྱི་ཕྱི་རབས་པ་རྣམས་ལ་ཤོད་རོགས། དེ་ལྟ་ན། ང་ཚོའི་
འཐབ་རྩོད་ལ་རྒྱལ་ཁ་མ་ཐོབ་བར་དུ། ང་ཚོའི་རྗེས་རབས་པ་ཚོས་མུ
མཐུད་དུ་མཇུག་སྐྱོང་ངེས་ཡིན།
“ཡིད་ལ་འཛིན་རོགས།བློ་མཐུན་རྣམ་པ་ཚོ།ཁྱེད་ཚོའི་ཆོད་སེམས་
ལ་ནམ་ཡང་གཡོ་འགུལ་ཐེབས་མི་རུང་། གནས་ལུགས་གང་གིས་ཀྱང་
ཁྱེད་རང་ཚོ་ཆོད་སེམས་འདི་ལས་ལྡོག་ཏུ་འཇུག་མི་རུང་། ཁོང་ཚོས་
ཁྱེད་ཚོ་ལ་མི་དང་དུད་འགྲོ་གཉིས་ལ་ཐུན་མོང་གི་ཁེ་ཕན་ཡོད་ཅིང་།
གཅིག་གི་དར་རྒྱས་ནི་གཞན་དེའི་དར་རྒྱས་ཀྱང་ཡིན་ཟེར་སྲིད་མོད།
དེ་ཚོར་རྩ་བ་ནས་ཉན་མི་རུང་། དེ་ཚོ་ཚང་མ་སྐྱག་རྫུན་ཁོ་ན་རེད། མི་
ཡིས་རང་ཉིད་མ་གཏོགས་སྲོག་ཆགས་གཞན་པ་སུ་ཞིག་གི་ཁེ་ཕན་
ཡང་མི་སྒྲུབ། ང་ཚོས་འཐབ་རྩོད་ཀྱི་སྐབས་སུ་ང་ཚོ་དུད་འགྲོ་ནང་ཁུལ་
དུ་མཐུན་སྒྲིལ་བརྟན་སྲུང་དང་བློ་མཐུན་གྲོགས་པོའི་འབྲེལ་བ་བརྟན་
སྲུང་བྱེད་དགོས། མིའི་རིགས་ཚང་མ་དགྲ་བོ་ཡིན་ལ། དུད་འགྲོ་ཚང་
མ་བློ་མཐུན་ཡིན།”
སྐབས་དེར་གློ་བུར་དུ་སྐད་ཅོར་ཆེན་པོ་ཞིག་གྲགས། དེ་ནི། སྤྱི་
དཔོན་ལགས་ཀྱིས་གཏམ་བཤད་གནང་བཞིན་པའི་སྐབས་དེར། ཙིག་
རྒན་བཞི་རང་ཉིད་ཀྱི་ཁུང་བུ་ལས་ཕྱིར་བུད་ནས་ཙོག་བུར་བསྡད་དེ་
ཁོང་གི་གཏམ་བཤད་ལ་ཉན་བཞིན་པའི་སྐབས་སུ། སྒོ་ཁྱི་ཚོས་དེ་མ་
ཐག་ཏུ་ཁོང་ཚོ་མཐོང་ཞིང་། ཙི་གུ་ཚོས་རང་ཉིད་ཀྱི་གཅེས་སྲོག་སྲུང་
ཆེད་སྐད་ཅིག་ཉིད་དུ་ཕྱིར་རང་ཉིད་ཀྱི་ཁུང་བུར་བྲོས་པ་དེ་རེད། སྤྱི་
དཔོན་ལགས་ཀྱིས་རྨིག་པས་ས་ལ་བརྡབས་ཏེ་ལྷིང་འཇགས་སུ་འདུག་
དགོས་པའི་བརྡ་བསྟན།
“བློ་མཐུན་རྣམ་པ་ཚོ།” ཞེས་ཁོང་གིས་གསུང་དོན། “ཐོག་མར་
གནད་དོན་ཞིག་ཐད་གཅོད་བྱེད་དགོས་ཀྱི་འདུག ཙི་གུ་དང་རི་བོང་ལྟ་
བུའི་རི་སྐྱེས་སྲོག་ཆགས་འདི་ཚོ་ང་ཚོའི་གྲོགས་པོ་རེད་དམ་དགྲ་བོ་
རེད། ཡ། ང་ཚོས་གནད་དོན་འདིའི་ཆེད་དུ་འདེམས་ཤོག་འཕེན། ངས་
འདིར་བཞུགས་རྣམ་པ་ཚོར་དྲི་བ་ཞིག་འདོན། ཙི་གུ་ཚོ་ང་ཚོའི་བློ་
མཐུན་རེད་དམ།”
འདེམས་ཤོག་དེ་མ་ཉིད་དུ་འཕངས་པ་དང༌། མང་ཆེ་ཤོས་ཀྱིས་ཙི་
གུ་ཚོ་བློ་མཐུན་ཡིན་པའི་ཕྱོགས་སུ་མོས་མཐུན་བྱས། འདེམས་ཤོག་
གི་ཁྲོད་དུ་མོས་མཐུན་མེད་མཁན་བཞི་མ་གཏོགས་མེད་ལ། ཁོང་ཚོ་
ནི་སྒོ་ཁྱི་གསུམ་པོ་དང་བྱི་ལ་རེད། རྗེས་སུ་ཤེས་རྟོགས་བྱུང་བ་ལྟར་ན་
བྱི་ལས་མོས་མཐུན་ཡོད་མཁན་མེད་མཁན་གཉིས་ཀའི་ཕྱོགས་སུ
འདེམས་ཤོག་འཕངས་ཡོད་འདུག སྤྱི་དཔོན་གྱིས་མུ་མཐུད་དུ་གསུང་
རྒྱུར།
“བདག་ལ་ད་དུང་ཚིག་གཅིག་གཉིས་རེ་བཤད་རྒྱུ་ཡོད་ལ། ཚིག་
འདི་དག་ངས་རྗེས་སུ་བསྐྱར་བཤད་མི་བྱ། དེ་ནི་ཁྱེད་ཚོ་ཚང་མས་
འགྲོ་བ་མི་དང་ཁོང་ཚོའི་བྱ་སྤྱོད་ཚང་མའི་ཕྱོགས་སུ་དགྲ་བོའི་འདུ་
ཤེས་འཛིན་རྒྱུ་བརྗེད་མི་རུང་བ་དེ་ཡིན། སུ་ཞིག་རྐང་བ་གཉིས་ཀྱི་སྟེང་
དུ་འགྲོ་ན་དེ་ནི་དགྲ་བོ་ཡིན། སུ་ཞིག་རྐང་ལག་བཞིའི་སྟེང་དུ་འགྲོ་
བའམ་གཤོག་པ་ཅན་ཡིན་ཚེ་གྲོགས་པོ་ཡིན། འགྲོ་བ་མི་ལ་འཐབ་
རྩོད་བྱེད་དུས་ང་ཚོས་སེམས་ལ་ངེས་པར་དུ་འཛིན་དགོས་པ་ནི། ང་
ཚོས་ཁོང་ཚོའི་བྱ་སྤྱོད་ལ་ལད་ཟློས་རྩ་བ་ནས་བྱེད་མི་རུང་། མཐའ་ན་
ང་ཚོས་ཁོང་ཚོ་དབང་དུ་བསྒྱུར་ཟིན་པའི་དུས་སུའང་། ཁོང་ཚོའི་ལོག་
སྤྱོད་རྣམས་རྩ་བ་ནས་དང་ལེན་བྱེད་མི་རུང་། དུད་འགྲོ་སུ་ཞིག་ཡིན་
རུང་། ཁང་བའི་ནང་དུ་གཏན་ནས་མི་འདུག་ལ། ཉལ་ཁྲིའི་ཐོག་ནས་
གཏན་ནས་མི་ཉལ་ཤིང་། དེ་བཞིན་གྱོན་གོས་མི་གོན། ཆང་རག་མི་
འཐུང་།ཐ་མག་མི་འཐེན།སྒོར་མོ་ལ་མི་རེགཚོང་མི་རྒྱགམིའི་བྱ་སྤྱོད་
ཚང་མ་གདོན་རྫས་ཡིན། དེ་དག་ལས་ཀྱང་གལ་ཆེ་བ་ནི། དུད་འགྲོ་སུ་
ཞིག་གིས་ཀྱང་། རང་ཉིད་ཀྱི་རིགས་མཐུན་ཚོ་བཙན་ཤེད་ཀྱིས་དབང་
བསྒྱུར་མི་བྱེད། ང་ཚོ་ཚང་མར་སྟོབས་ཆེན་དང་སྟོབས་ཞན་གྱི་ཁྱད་
པར་མེད་པར། སྤྱང་བོ་དང་བླུན་པོའི་དབྱེ་བ་མེད་པར། ང་ཚོ་ཚང་མ་
སྤུན་ཟླ་ཡིན། དུད་འགྲོ་སུས་ཀྱང་དུད་འགྲོ་གཞན་པ་མི་གསོད་ལ། དུད་
འགྲོ་ཚང་མ་འདྲ་མཉམ་ཡིན།
“ད་ནི། བློ་མཐུན་རྣམ་པ་ཚོ། བདག་གིས་ཁྱེད་ཚོ་ལ་བདག་གིས་
མདང་དགོང་རྨིས་པའི་རྨི་ལམ་དེ་བཤད། བདག་གིས་རྨི་ལམ་དེ་ཇི་མ་
ཇི་བཞིན་ཞིག་ཞིབ་བརྗོད་བྱེད་ཐབས་བྲལ་མོད།འོན་ཀྱང་། དེ་ནི་མིའི་
རིགས་རྩ་མེད་ཏུ་ཕྱིན་ཚར་བའི་སྐབས་ཀྱི་ས་གཞིའི་རྣམ་པའི་སྐོར་གྱི་
རྨི་ལམ་ཞིག་རེད། དེས་བདག་ལ་དུས་ཡུན་རིང་བོའི་རིང་ལ་ཡོངས་སུ་
བརྗེད་ཟིན་པའི་དོན་དག་ཅིག་དྲན་ཏུ་བཅུག་སོང་། ལོ་ངོ་མང་བོ་ཞིག་
གི་སྔོན་ལ། བདག་ད་དུང་ཕག་ཕྲུག་ཆུང་ཆུང་ཞིག་ཡིན་པའི་སྐབས་
དེར། བདག་གི་ཨ་མ་དང་ཕག་མ་གཞན་པ་ཚོས་མཉམ་དུ་གླུ་ཞིག་
བླངས་མྱོང་། ཁོང་ཚོས་གླུ་དེའི་གདངས་དང་གླུ་ཚིག་གི་མགོ་ནས་ཚིག་
འབྲུ་གསུམ་ཙམ་མ་གཏོགས་ཤེས་ཀྱི་མེད། བདག་རང་ཉིད་ཕྲུ་གུ་ཞིག་
ཡིན་པའི་སྐབས་དེར་གདངས་དེ་ཤེས་ནའང་། དུས་དེ་ནས་བཟུང་དུས་
ཡུན་རིང་བོ་ཞིག་གི་རིང་ལ་གཏིང་ནས་བརྗེད་ཟིན། འོན་ཀྱང་། མདང༌
ནུབ་གླུ་དབྱངས་དེ་གློ་བུར་དུ་བདག་གི་རྨི་ལམ་དུ་ཕྱིར་འོངས་ཤིང་། ད་
དུང་དེས་མི་ཚད་གླུ་དེའི་གླུ་ཚིག་ཀྱང་བདག་གི་དྲན་པའི་ངོས་སུ་ཕྱིར་
སླེབས། གླུ་དེ་ནི་འདས་པའི་ལོ་ངོ་མང་བོ་ཞིག་གི་སྔོན་གྱི་དུད་འགྲོ་
ཚོས་བླངས་ཡོད་ངེས་ལ། དེའི་རྗེས་ཀྱི་མི་རབས་མང་བོ་ཞིག་གི་རིང་
ལ་གླུ་དེ་གཏན་ཡལ་དུ་ཕྱིན་ཡོད་ངེས། ད་ལྟ། བློ་མཐུན་རྣམ་པ་ཚོ།
བདག་གིས་ཁྱེད་ཚོར་གླུ་དེ་ལེན་རྒྱུ་ཡིན། བདག་ནི་ལོ་ན་བགྲེས་ཤིང་
སྐད་ཀྱང་འཛེར་བོར་གྱུར་ཡོད་མོད། འོན་ཀྱང་། བདག་གིས་ཁྱེད་ཚོར་
བསླབས་ཚར་རྗེས། ཁྱེད་ཚོས་བདག་ལས་ཀྱང་སྙན་པོ་ཞིག་ལེན་ཐུབ་
ངེས། གླུ་དེའི་མིང་ལ<<དབྱིན་ཡུལ་གྱི་གཅན་གཟན>>ཟེར།”
སྤྱི་དཔོན་རྒན་པོས་རང་ཉིད་ཀྱི་མགྲིན་པ་བསངས་རྗེས་གླུ་དེ་ལེན་
མགོ་བརྩམས། ཁོང་གིས་གསུངས་པ་ལྟར། ཁོང་གི་སྐད་ངག་འཛེར་བོ་
ཡིན་ནའང་གླུ་དབྱངས་སྙན་པོ་ཞིག་བླངས་སོང་ལ། དེའི་གདངས་ནི་
ངར་སེམས་སློང་བྱེད་ཅིག་རེད། དེ་ནི་ཕལ་ཆེར<< ཁི་ལེ་མན་ཋིན>>?
དང༨༨ཞུ་ལུ་མ>> གཉིས་ཀའི་བར་གནས་ཀྱི་གདངས་ཤིག་རེད། གླུ་
ཚིག་ནི་འདི་ལྟ་སྟེ།
དབྱིན་ལཎ་ཡུལ་གྱི་གཅན་གཟན།
ཨེར་ལཎ་ཡུལ་གྱི་གཅན་གཟན།
ལ་ལུང་ཡུལ་གྲུ་ཀུན་གྱི་གཅན་གཟན།
གསོན་དང་།བདག་གི་གཏམ་བཟང་ལ་གསོན་དང་།
མ་འོངས་བསྐལ་བ་བཟང་བོའི་གཏམ་བཟང་ལ་གསོན་དང་།
སྔ་ཕྱི་ཙམ་མ་གཏོགས། ང་ཚོའི་དུས་ནི་སླེབས་བཞིན་གདའ།
བཙན་ཤེད་ཅན་གྱི་མིའི་རིགས་ཁྲི་ལས་ཕབ་སྟེ།
འབྲས་བཟང་སྨིན་པའི་དབྱིན་ཡུལ་གྱི་ཞིང་ས།
གཅན་གཟན་ཁོ་ནར་དབང་བའི་དུས་དེ་སླེབས་བཞིན་གདའ།
ཨ་ལུང་རྣམས་ང་ཚོའི་སྣ་ཁུང་ལས་ཡལ་ངེས་ཤིང་
གློ་སྲབ་གོང་གསུམ་ང་ཚོའི་སྒལ་བ་དང་འབྲལ་ངེས།
སྲབ་ལྕགས་དང་འོབ་ཆེན་བཙའ་ཡིས་བཟའ་ངེས་ཤིང་།
གདུག་རྩུབ་ལྕག་ཚན་གྱི་ངར་སྒྲ་རྣ་དང་འབྲལ་ངེས།
ང་ཚོའི་སེམས་ལ་དྲན་པར་ཡང་དཀའ་བའི།
གྲོ།ནས། ཡུག་པོ།གཟན་རྩྭ།
འདབ་གསུམ་ལོ་མ། སྲན་མ།ཚོད་མངར།
ཡོད་ཚད་དུས་དེ་ནས་བཟུང་ང་ཚོའི་འགྱུར་ངེས།
ང་ཚོར་རང་དབང་ཐོབ་པའི་ཉིན་ནས་བཟུང་།
དབྱིན་ཡུལ་གྱི་ཞིང་སར་འོད་སྣང་འཕྲོས་ཏེ།
ཆུ་བོ་རྣམས་སྔར་ལས་དྭངས་ཤིང་།
བསིལ་རླུང་རྣམས་སྔར་ལས་འཇམ་ངེས།
སྐྱིད་པའི་ཉི་མ་དེ་ཤར་ཆེད།
བ་ལང་དང་རྟ་བོ། ངང་བ་དང་མེ་བྱ།
ང་ཚོ་ཚང་མས་རང་དབང་གི་ཆེད་དུ།
འཆི་ཡང་འབད་པ་མི་ལྷོད་།
དབྱིན་ལཎ་ཡུལ་གྱི་གཅན་གཟན།
ཨེར་ལཎ་ཡུལ་གྱི་གཅན་གཟན།
ལ་ལུང་ཡུལ་གྲུ་ཀུན་གྱི་གཅན་གཟན།
གསོན་དང་།བདག་གི་གཏམ་བཟང་ལ་གསོན་དང་།
མ་འོངས་བསྐལ་བ་བཟང་བོའི་གཏམ་བཟང་ལ་གསོན་དང་།
གླུ་དབྱངས་འདི་བླངས་པས་དུད་འགྲོ་ཚང་མ་དགའ་སྤོབས་ཀྱི་
འཇིག་རྟེན་དུ་བསྐྱལ། སྤྱི་དཔོན་གྱིས་བླངས་ཚར་མ་ཚར་ཙམ་དུ།
ཁོང་ཚོ་རང་ཉིད་ཀྱིས་གླུ་དེ་ལེན་མགོ་བརྩམས། ཁོང་ཚོའི་ནང་གི་བློ་
རིག་ཆེས་བརྟུལ་བོ་དག་གིས་ཀྱང་གླུ་གཞས་ཀྱི་གདངས་དང་ཚིག་རེ་
ཟུང་བློར་ཟིན་འདུག་ལ། ཕག་པ་དང་སྒོ་ཁྱི་ལྟ་བུའི་དུད་འགྲོ་གྲུང་བོ་
ཚོས་སྐར་མ་འགའ་རེའི་ནང་དུ་གླུ་ཡོངས་རྫོགས་བློ་ལ་ངེས་པར་བྱས་
འདུག དེ་ནས། ཐོག་མའི་ཚོད་ལྟ་ཙམ་བྱས་རྗེས། གཞིས་ཀའི་ནང་གི་
དུད་འགྲོ་ཚང་མས་སྔོན་ཆད་ཡོད་མ་མྱོང་བའི་མཉམ་འབྲེལ་གྱི་སྐད་
དབྱངས་ཐོག་ནས<<དབྱིན་ཡུལ་གྱི་གཅན་གཟན>>ཞེས་པ་མགྲིན་
པའི་གཟེངས་སུ་བཏེགས། བ་ལང་གིས་ངུར་སྒྲ་སྒྲོག་པ་དང་ཁྱིས་ཟུག་
སྒྲ་འབྱིན་པ། ལུག་གིས་འབའ་སྒྲ་སྒྲོག་པ་དང་རྟ་བོས་འཚེར་སྒྲ་སྒྲོག་པ།
བྱ་གག་གིས་ཀག་ཅོར་འབྱིན་པ་བཅས་སྒྲ་དབྱངས་ཕུན་སུམ་ཚོགས་
པའི་གླུ་གཞས་ཤིག་བླངས། ཁོང་ཚོའི་ཚོར་ཤུགས་དྲག་ཏུ་འཕེལ་ཡོད་
རྐྱེན་གླུ་གཞས་བསྟུད་མར་ཐེངས་མ་ལྔ་ལ་བླངས་ཤིང་། གལ་སྲིད་ཁོང་
ཚོར་བར་ཆད་བཏང་མེད་རྒྱུ་ན། ཁོང་ཚོས་མཚན་གང་བོར་བླངས་
ཡོད་ངེས།
འོན་ཀྱང་སྟབས་མ་ལེགས་པ་ཞིག་ལ། ཁོང་ཚོའི་སྐད་ཅོར་གྱིས་
སྐུ་ཞབས་ལྗོན་སི་གཉིད་ལས་བསླངས། ལྗོན་སི་ཡིས་ར་སྐོར་ནང་དུ་ཝ་
མོ་སླེབས་འདུག་སྙམ་ནས་ཉལ་ཁྲི་ལས་སར་ལྡིང་ཞིང་། རྒྱུན་པར་ཉལ་
ཁང་གི་གྲུ་ག་རུ་ཡར་བསྙེས་ནས་བཞག་ཡོད་པའི་མེ་མདའ་དེ་ལག་ཏུ་
བླངས་ནས། མུན་ནག་གི་ཀློངས་སུ་ཨང་དྲུག་པ་ཅན་གྱི་ཐོར་མདེའུ་
ཡི་ཆར་བ་ཕབ། མདེའུ་ཧྲུག་རྣམས་ཕྱུགས་ཁང་གི་གྱང་ངོས་སུ་བབས་
པས་ཚོགས་འདུ་དེ་གློ་བུར་དུ་གྲོལ་དུ་བཅུག ཚང་མ་རང་རང་གི་ཉལ་
སའི་གནས་སུ་ལོག བྱ་རྣམས་གདང་ཐོག་ཏུ་བབས་པ་དང་དུད་འགྲོ་
ཚེ་སོག་མའི་ནང་དུ་ཉལ་བ་ན། གཞིས་ཀ་ཧྲིལ་བོ་དེ་མ་ཉིད་དུ་ལྷིང་
འཇགས་སེར་སོང་།

གཉིས།

ཞག་མ་གསུམ་གྱི་རྗེས་སུ་སྤྱི་དཔོན་རྒན་པོ་གཉིད་ཀྱི་ཀློངས་ནས་
ཞི་འཇམ་གྱིས་གྲོངས་སོང་། ཁོང་གི་སྐུ་ཕུང་ལྡུམ་རའི་འདབས་སུ་དུར་
སྦས་བྱས།
དེ་ནི་ཟླ་ལྔ་བའི་ཟླ་མགོ་ཞིག་ཏུ་བྱུང་བ་ཡིན་ལ། དེའི་རྗེས་ཀྱི་ཟླ་ངོ་
གསུམ་གྱི་རིང་དུ་གསང་བའི་ལས་འགུལ་མང་བོ་ཞིག་སྤེལ། སྤྱི་དཔོན་
གྱི་བཀའ་གསུང་གིས། གཞིས་ཀའི་སྟེང་གི་དུད་འགྲོ་ཅུང་བློ་རིག་ཅན་
ཚོའི་སེམས་སུ་ཚེ་སྲོག་གི་ཐོག་ཏུ་ལྟ་སྟངས་ཡོངས་སུ་གསར་པ་ཞིག་
བསྐྲུན་ཡོད། ཁོང་ཚོར་སྤྱི་དཔོན་གྱིས་ལུང་བསྟན་པའི་གསར་བརྗེ་དེ་
ག་དུས་འབྱུང་རྒྱུའི་ཐད་གསལ་ཆ་མེད་ལ། ཁོང་ཚོས་གསར་བརྗེ་དེ་
རང་ཉིད་ཀྱི་མི་ཚེའི་ནང་དུ་འབྱུང་སྲིད་པ་ཞིག་ཡིན་པར་འདོད་དོན་
ཡང་མེད། འོན་ཀྱང་། ཁོང་ཚོས་གསར་བརྗེ་དེ་ལ་གྲ་སྒྲིག་བྱེད་རྒྱུ་ནི་
རང་ཉིད་ཀྱི་འགན་འཁྲི་ཡིན་པ་གསལ་བོར་ཤེས་ཡོད། ཕག་པ་ཚོ་ནི་
དུད་འགྲོ་ཚོའི་ཁྲོད་ནས་རིག་པ་ཆེས་གྲུང་ཤོས་སུ་བརྩི་བཞིན་ཡོད་
པས། སློབ་ཁྲིད་བྱེད་རྒྱུ་དང་རྩ་འཛུགས་བྱེད་རྒྱུ་བཅས་རང་བཞིན་གྱིས་
ཁོང་ཚོའི་མགོ་ཐོག་ཏུ་ལྷུང་། ཕག་པ་ཚོའི་གྲས་ནས་མི་སྣ་ཆེས་གལ་
ཆེ་ཤོས་ནི་མིང་དུ་གངས་དཀར་དང་གནའ་ཕོ་བློན་གཉིས་སུ་འབོད་
པའི་ན་གཞོན་ཕག་པ་གཉིས་ཡིན་ཞིང༌། ཁོང་ཚོ་ནི་སྐུ་ཞབས་ལྗོན་སི་
ཡིས་བཙོང་རྒྱུའི་ཆེད་དུ་གསོ་བཞིན་ཡོད། གནའ་ཕོ་བློན་ནི་གཏུམ་
ཉམས་བབས་པའི་བྷིར་ཁི་ཤིར་གྱི་ཕག་པ༔ ཞིག་ཡིན་ལ། ཁོང་ནི་
གཞིས་ཀ་འདིའི་ནང་གི་བྷིར་ཁི་ཤིར་གྱི་ཕག་པ་ཁོ་ན་དེ་ཡིན། ཁོང་ནི་
གཟུགས་པོ་རིང་རྒྱུ་མེད་ནའང་རང་སྙེག་ཆེ་བའི་ཐད་སྐད་གྲགས་ཡོད་
པ་ཞིག་ཡིན། གངས་དཀར་ནི་གནའ་ཕོ་བློན་དང་བསྡུར་ན་གྲུང་ཤ་དོད་
ཅིང་གཏམ་ལ་མཁས་པ་དང་། གསར་གཏོད་ཀྱི་ནུས་པ་ལྡན་པ་ཞིག་
ཡིན་མོད། འོན་ཀྱང་། ཁོང་ལ་གནའ་ཕོ་བློན་དང་འདྲ་བའི་རང་ཚུགས་
གཏན་མོ་ཞིག་མེད། གཞིས་ཀ་འདིའི་སྟེང་གི་ཕོ་ཕག་གཞན་པ་ཚང་
མ་བཤའ་ཕག་ཡིན་ལ། ཁོང་ཚོའི་གྲས་ནས་ཆེས་སྐད་གྲགས་ཅན་ནི་
མིང་ལ་ལྕེ་གཉིས་ཞེས་འབོད་པའི་ཕག་ཕྲུག་ཚོན་པོ་ཞིག་ཡིན། ཁོང་གི་
འགྲམ་པ་གཉིས་ཀ་སྒོར་སྒོར་ཡིན་ལ་མིག་གཉིས་ལ་འོད་མདངས་ལྡན་
པ་དང་། འགུལ་སྐྱོད་མྱུར་ལ་འཚེར་སྐད་ལྡན་པ་ཞིག་ཡིན། ཁོང་ནི་བློ་
རིག་བཀྲ་བའི་གཏམ་བཤད་མཁན་ཞིག་ཡིན་ལ། དཀའ་གནད་ཅན་
གྱི་རྩོད་པ་ཞིག་ལ་ཐུག་ཚེ་ཁོང་ལ་ཕར་བྱོལ་ཚུར་བྱོལ་བྱས་ཏེ་བཤད་
སྟངས་ཤིག་ཡོད་ལ། ཁོང་གིས་གཏམ་བཤད་སྐབས་མཇུག་མའང་
འཚུབ་འཚུབ་ཏུ་གཡུག་པས་བློ་འགུག་གི་ནུས་པ་ཧ་ཅང་ལྡན། གཞན་
པས་བཤད་ན།ལྕེ་གཉིས་ཀྱིས་ནག་པོ་དཀར་པོར་སྒྱུར་ཐུབ་ཟེར།
དུད་འགྲོ་འདི་གསུམ་པོས་སྤྱི་དཔོན་རྒན་པོའི་བཀའ་སློབ་རྣམས་
བསམ་བློའི་མ་ལག་འཐུས་ཚང་ཞིག་ཏུ་ཚགས་སྒྲིག་བྱས་ཤིང་། ཁོང་
ཚོས་ལམ་ལུགས་དེའི་མིང་ལ་དུད་འགྲོའི་རིང་ལུགས་ཞེས་བཏགས།
གཟའ་འཁོར་རེའི་ཞག་མ་འགའ་རེར་སྐུ་ཞབས་ལྗོན་སི་གཉིད་ཁུགས་
པ་དང་ལྷན་དུ། ཁོང་ཚོས་ཕྱུགས་ཁང་ནང་ནས་གསང་བའི་ཚོགས་འདུ་
མང་བོ་བསྡུས་ནས་དུད་འགྲོ་གཞན་པ་ཚོ་ལ་དུད་འགྲོའི་རིང་ལུགས་
ཀྱི་རྩ་དོན་ཁག་བརྒྱུད་སྒྲོག་བྱས། ཐོག་མར་ཁོང་ཚོའི་ལས་འགུལ་ལ་
གདོང་ཐུག་བརྒྱབ་པ་ནི་གླེན་གཏམ་དང་ཅོལ་གཏམ་རེད། དུད་འགྲོ་
འགའ་རེས་སྐུ་ཞབས་ལྗོན་སི་ལ་བློ་སེམས་དཀར་དགོས་པའི་འགན་
འཁྲིའི་སྐོར་བཤད། ཁོང་ཚོས་སྐུ་ཞབས་ལྗོན་སི་ལ“བདག་པོ”ཞེས་
འབོད། འགའ་རེས་ཆེས་ཐབས་རྡུགས་ཀྱི་སྐད་ཆ་སྟེ། “སྐུ་ཞབས་ལྗོན་
སི་ཡིས་ང་ཚོ་གསོ་བཞིན་ཡོད་པ་རེད། གལ་སྲིད་ཁོང་མེད་པར་གྱུར་
ན་ང་ཚོ་ལྟོགས་ཤིག་ཐེབས་རྒྱུ་ལས་མེད།” ཅེས་པ་ལྟ་བུ་བཤད་ལ། ཡང་
འགའ་རེས། “ང་ཚོས་ཅིའི་ཕྱིར་ང་ཚོ་ཤི་རྗེས་ཀྱི་དོན་དག་ལ་ཁ་ཡ་བྱེད་
དགོས་པ་རེད་དམ།”ཟེར་བ་ལྟ་བུ་དང་།ཡང་ན།“གལ་སྲིད་གསར་བརྗེ་
ཞེས་པ་དེ་གང་ལྟར་ཡང་འབྱུང་ངེས་ཤིག་ཡིན་ན། ང་ཚོས་དེའི་དོན་
དུ་ལས་ཀ་བྱས་དང་མ་བྱས་ལ་ཁྱད་པར་ཅི་ཞིག་ཡོད་པ་རེད།” ཅེས་
པ་སོགས་འདྲ་མིན་སྣ་ཚོགས་ཤིག་བཤད། ཕག་པ་ཚོས་འདི་ནི་དུད་
འགྲོའི་རིང་ལུགས་ཀྱི་སྙིང་སྟོབས་དང་རྦད་དེ་ལྡོག་ཕྱོགས་ཡིན་པ་ཁོང་
ཚོར་ཤེས་སུ་འཇུག་དགོས་པས་དཀའ་ལས་ཆེན་པོ་བྱུང་། དེ་དག་ལས་
ཀྱང་ཆེས་ཅོལ་ཆུང་གི་དྲི་བ་ནི་རྒོད་མ་དཀར་པོ་མཱོ་ལིས་ཀྱིས་བཏོན།
ཁོ་མོས་གངས་དཀར་ལ་ཆེས་ཐོག་མར་བཏོན་པའི་དྲི་བ་ནི། “གསར་
བརྗེའི་རྗེས་ནས་ད་དུང་ཡང་བུར་ཤིང་ཡོད་པ་རེད་དམ།" ཞེས་པ་འདི་
རེད།
“ཡོད་པ་མ་རེད།” ཞེས་གངས་དཀར་གྱིས་བརྟན་བརླིང་ངང་
བཤད་རྒྱུར། “ང་ཚོས་གཞིས་ཀ་འདིའི་སྟེང་ནས་བུར་ཤིང་འདེབས་
ཐབས་མེད། རྒྱུ་མཚན་ནི་ང་ཚོར་བུར་ཤིང་དགོས་དོན་མེད། རྒྱུ་མཚན་
ནི་ཡུག་པོ་ཚང་མ་ང་ཚོར་དབང་ལ། ཁྱེད་ལ་དགོས་ན་གཟན་རྩའང་
ཡོད་པ་རེད།”
“འོ་ན། ངའི་རྔོག་མའི་ནང་དུ་གཡང་དར་མུ་མཐུད་དུ་བཏགས
ཆོག་གི་རེད་དམ།” ཞེས་མཱོ་ལིས་ཀྱིས་དྲིས།
“བློ་མཐུན་ཡ།” ཞེས་གངས་དཀར་གྱིས་བཤད་དོན། “ཁྱེད་རང་
ཡིད་ཤོར་ཡོད་སའི་གཡང་དར་དེ་དག་ནི་བྲན་གཡོག་གི་དཔུང་རྟགས་
རེད། ཁྱེད་ཀྱིས་རང་དབང་ནི་གཡང་དར་ལས་རིན་ཐང་ཆེ་བ་ཧ་གོ་ཡི་
མི་འདུག་གམ།”
མཱོ་ལིས་ཀྱིས་མོས་མཐུན་བྱས་ནའང་ཡིད་ད་དུང་དེ་འདྲ་མགུ་
མེད་པ་འདྲ།
ཁྱིམ་གསོས་ཕོ་རོག་མོ་སེ་སི་ཡིས་བཤད་པའི་རྫུན་གཏམ་དེ་དག་
ལ་ཁ་གཏད་གཅོག་སྐབས་ཕག་པ་ཚོར་དཀའ་ངལ་དེ་ལས་ཀྱང་ཆེན་
པོ་འཕྲད། མཱོ་སེ་སི་ནི་སྐུ་ཞབས་ལྗོན་སི་ལགས་ཀྱི་དམིགས་བསལ་
གཅེས་གསོས་དང་མྱུལ་མ། གཏམ་འཆལ་སྤེལ་མཁན་བཅས་ཡིན།
འོན་ཀྱང་། ཁོང་ལ་ཁ་མཁས་པོ་ཞིག་ཡོད་ཅིང་། ཁོང་གིས་ཟེར་ན་།
ཁོང་གིས་རི་བོ་བུ་རམ་ཤིང་བ་ཞེས་འབོད་པའི་གསང་བའི་གནས་ཤིག་
ཡོད་པ་ཤེས་ཞེས་བརྗོད་ལ། དུད་འགྲོ་ཚང་མ་འཆི་བའི་ཚེ་ན་གནས་
དེར་འགྲོ་ཟེར། མཱོ་སེ་སི་ཡིས་ཟེར་ན་གནས་དེ་ནི་ནམ་མཁའི་སྤྲིན་
གྱི་ཡར་ཐོག་ནས་ཅུང་ཐག་རིང་ས་ཞིག་ཏུ་ཡོད་པ་དང་། རི་བོ་བུ་རམ་
ཤིང་བ་རུ་གཟའ་འཁོར་གཅིག་གི་ཉི་མ་བདུན་པོ་གཟའ་ཉི་མ་ཡིན་
ལ་འདབ་གསུམ་ལོ་མ་ལོ་གཅིག་གི་དུས་ཚིགས་བཞི་བོར་ཡོད་ལ། བུ་
རམ་རྡོག་རྡོག་དང་སོ་མ་ར་ཛའི་འབའ་ཆ་རྣམས་གནས་དེའི་ལྕང་རའི་
སྟེང་དུ་སྐྱེས་ཡོད་ཟེར། མཱོ་སེ་སི་ཡིས་སྒྲུང་བཤད་པ་མ་གཏོགས་ལས་
ཀ་མི་ལས་པས་དུད་འགྲོ་རྣམས་ཁོ་ལ་མི་དགའ། འོན་ཀྱང་། དུད་འགྲོ་
འགའ་རེས་ཁོས་བཤད་པའི་རི་བོ་བུ་རམ་ཤིང་བར་ཡིད་ཆེས་བྱེད་ཀྱི་
ཡོད་པས། ཕག་པ་རྣམས་ཀྱིས་ཁོང་ཚོ་ལ་གནས་དེ་འདྲ་ཞིག་མེད་པར་
སྒྲུབ་ཆེད་དུ་རྩོད་པ་དྲག་པོ་བྱེད་དགོས་བྱུང༌།
ཕག་པ་ཚོ་ལ་དད་མོས་ཆེས་ཆེ་བའི་སློབ་མ་ནི་ཤིང་རྟ་འདྲུད་
མཁན་གྱི་རྟ་གཉིས་ཏེ། རྨིག་ཆེན་དང་ཁི་ལོ་ཝིར་གཉིས་ཀ་ཡིན། ཁོང་
གཉིས་ལ་མཚོན་ན་རང་ངོས་ནས་བསམ་བློ་ཅི་ཡང་གཏོང་མི་ཤེས་
ནའང་། ཁོང་ཚོས་ཕག་པ་ཚོ་དགེ་རྒན་ལ་བསྟེན་པའི་ཉིན་དེ་ནས་
བཟུང་ཕག་པ་ཚོས་ཅི་གསུང་ཐམས་ཅད་དང་ལེན་བྱས་པ་དང་། རང་
ཉིད་ཀྱིས་གང་སྦྱངས་པ་ཐམས་ཅད་དུད་འགྲོ་གཞན་པ་ཚོ་ལའང་
སྟབས་བདེའི་རྩོད་པ་འགའ་རེར་བརྟེན་ནས་བརྒྱུད་སྒྲོག་བྱེད་ཐབས་
བྱས། ཕྱུགས་ཁང་དུ་འཚོགས་པའི་གསང་བའི་ཚོགས་འདུ་ཁག་ལ་
ཁོང་ཚོ་ནམ་ཡང་ཆད་མྱོང་མེད་ལ། རྒྱུན་དུ་ཚོགས་འདུ་གྲོལ་ཁར་
ལེན་རྒྱུའི<<དབྱིན་ཡུལ་གྱི་གཅན་གཟན>>ཞེས་པ་དེ་ལེན་སྐབས་
ཁོང་གཉིས་ཀྱིས་མགོ་ཁྲིད་ནས་ལེན་གྱི་ཡོད།
དོན་དག་གི་འགྱུར་ཕྱོགས་ཤིག་གིས། གསར་བརྗེའི་བྱ་གཞག་དེ་
ཚང་མའི་བསམ་ཚོད་ལས་ཀྱང་སྔ་བ་དང་དྲན་ཚོད་ལས་ཀྱང་སླ་མོས་
འགྲུབ་སོང་། འདས་པའི་ལོ་ངོ་འདི་དག་རིང་ལ། སྐུ་ཞབས་ལྗོན་སི་ནི་
བདག་པོ་བཙན་པོ་ཞིག་ཡིན་ལ་ཞིང་བདག་འཇོན་པོ་ཞིག་ཀྱང་ཡིན་
མོད། འོན་ཀྱང་། ཉེ་སྔོན་ནས་བཟུང་ཁོང་གི་རླུང་རྟ་རྒུད་མགོ་བརྩམས་
ཡོད། ཁོང་གིས་ཁྲིམས་སའི་ཁྲིམས་རྩོད་ཅིག་ནས་ཕམ་ཉེས་བྱུང་བའི
རྐྱེན་གྱིས་དངུལ་མང་བོ་ཤོར་ཡོད་ལ། རྒྱུ་མཚན་དེའི་དབང་གིས་ཁོང་
གི་སེམས་པ་ལྷོང་ལྷོང་བོར་གྱུར་ནས། ཉིན་རྒྱུན་རང་ཉིད་ཀྱི་ལུས་པོའི་
ནུས་ཚད་ལས་བརྒལ་བའི་ཆང་རག་བཏུང་བ་དང་། ནམ་རྒྱུན་ཉིན་
ཧྲིལ་བོར་ཐབ་ཚང་ནང་ནས་ཝིན་སོར་རྐུབ་སྟེགས་སྟེང་དུ་བསྡད་དེ།
ཚགས་པར་ཀློག་པ་དང་ཆང་རག་འཐུང་བ་སོགས་ཀྱིས་ཉི་མ་གཏོང་
བཞིན་ཡོད་ལ། མཚམས་ལ་ལར་མཱོ་སེ་སི་ལ་ལྦུ་རག་གི་ནང་དུ་སྦངས་
པའི་བག་ལེབ་ཀྱི་ཤུན་སྐོགས་བྱིན་ཏེ་གསོ་བར་བྱེད། ཁོའི་གཡོག་པོ་
ཚང་མ་ལེ་ལོ་ཚ་ལ་གཡོ་སྒྱུ་ཆེ་བས། ད་ལྟ་ས་ཞིང་ཚང་མ་རྩྭ་ལྡུམ་གྱིས་
གང་ཡོད་ལ། ཁང་བའི་ཐོག་ཁེབས་ཀྱང་མ་བརྗེ་བར་ལྷག་འདུག ད་
དུང་ར་བ་རྣམས་སྣང་མེད་དུ་བསྐྱུར་འདུག་ལ། དུད་འགྲོ་རྣམས་ལའང་
གཟན་ཆས་འདང་ངེས་ཤིག་སྤྲོད་ཀྱི་མི་འདུག
དབྱར་ཟླ་དྲུག་པར་སླེབས་སོང་ལ། གཟན་རྩྭ་རྣམས་འབྲེག་རན་
འདུག དབྱར་གཞུང་དུས་སྟོན་གྱི་སྔ་ཉིན་དེ་གཟའ་སྤེན་པ་ཞིག་ལ་
འཁེལ་ཡོད་ཅིང་། ཉིན་དེར་སྐུ་ཞབས་ལྗོན་སི་ལགས་ཝིས་ལིན་གྲོང་
དུ་ཕྱིན། སེང་དམར་ཆང་ཁང་ནས་ར་བཟི་དྲགས་པའི་རྐྱེན་གྱིས། ཁོང་
ཉིད་གཟའ་ཉི་མའི་ཉིན་གུང་མ་གཏོགས་ཕྱིར་མ་སླེབས། གཡོག་པོ་
ཚོས་ཞོགས་པར་བ་ལང་ཚོ་བཞོས་རྗེས་ཕྱི་ལ་རི་བོང་རྔོན་དུ་ཕྱིན་
པས་དུད་འགྲོ་ཚོ་ལ་གཟན་ཆས་སྤྲོད་རྒྱུར་ཁ་ཡ་ཙམ་ཡང་མ་བྱས།
སྐུ་ཞབས་ལྗོན་སི་ཕྱིར་སླེབས་མ་ཐག་ཏུ་ཁྱིམ་གྱི་འབོལ་ཁྲིའི་སྟེང་དུ་
ལོག་ནས། གདོང་བ<<འཛམ་གླིང་གསར་འགྱུར>>ཚགས་པར་གྱིས་
བཀབ་སྟེ་ལམ་སེང་གཉིད་ཁུགས། དེར་བརྟེན། དུས་ཚོད་དགོང་མོར་
སླེབས་ནའང་དུད་འགྲོ་ཚོ་ལ་ད་དུང་ཡང་གཟན་ཆས་སྤྲོད་མཁན་མ་
བྱུང་། མཇུག་མཐར་ཁོང་ཚོས་དངོས་གནས་བཟོད་བསྲན་མ་ཐུབ། བ་
ལང་གཅིག་གིས་རང་ཉིད་ཀྱི་རྭ་ཅོ་ལ་བརྟེན་ནས་གཟན་ཆས་ཁང་
གི་སྒོ་བཅགས་ཏེ་ནང་དུ་འཛུལ་བས། དུད་འགྲོ་ཚང་མས་འབྲུ་སྣོད་དུ་
ལག་བརྒྱབ་སྟེ་བཟའ་མགོ་བརྩམས། སྐབས་དེར་སྐུ་ཞབས་ལྗོན་སི་
གཉིད་ལས་སད། སྐད་ཅིག་ཙམ་གྱི་ནང་དུ་ཁོ་དང་ཁོའི་གཡོག་པོ་བཞི་
བོས་ལག་ཏུ་ལྕག་ཚན་ཐོགས་ནས། གཟན་ཆས་ཁང་དུ་ཤོར་ཏེ་ལག་
གང་ཐུག་གིས་བཞུ་རྐྱང་བྱས། འདི་ནི་ལྟོགས་སྐོམ་གྱིས་མནར་བའི་
དུད་འགྲོ་ཚོའི་བཟོད་བསྲན་གྱི་ནུས་པ་ལས་ཡོངས་སུ་བརྒལ་བར་
གྱུར། དུད་འགྲོ་ཚང་མ་གློ་བུར་དུ་མ་བགྲོས་གཅིག་མཐུན་ངང་ཁོང་
ཚོར་མནར་གཅོད་གཏོང་མཁན་གྱི་ཐོག་ཏུ་ཤོར། ལྗོན་སི་དང་ཁོའི་
གཡོག་པོ་ཚོས་གློ་བུར་དུ་རང་ཉིད་ཕྱོགས་བཞི་མཚམས་བརྒྱད་ནས་
འབུད་རྒྱག་དང་འཕྲ་རྒྱག་གིས་བསྐོར་ཡོད་པ་ཚོར། གནས་སྟངས་འདི་
ནི་ཁོང་ཚོའི་སྟངས་འཛིན་ལས་ཡོངས་སུ་བརྒལ། དུད་འགྲོ་ཚོའི་བྱ་
སྤྱོད་འདི་ལྟ་བུ་ཞིག་སྔོན་ཆད་ཁོང་ཚོའི་བློ་ངོར་ཡང་ཤར་མྱོང་མེད་ལ།
སྔོན་ཆད་གང་འདོད་ལྟར་རྡུང་རྡེག་དང་བརྙས་བཅོས་བྱས་ཆོག་པའི་
སྲོག་ཆགས་འདི་ཚོ། དེ་རིང་འདི་ལྟར་གློ་བུར་དུ་ཡར་ལངས་བརྒྱབ་
པས། ཁོང་ཚོའི་དཔའ་ཞུམ་ནས་དཔུང་བ་འཁུམས། དུས་ཚོད་སྐར་
ཆ་གཅིག་གཉིས་ཀྱི་རྗེས་སུ་ཁོང་ཚོས་རང་སྲུང་བྱེད་མཚམས་བཞག་
ནས་ཝ་མོ་བཞིན་དུ་བྲོས།སྐར་མ་གཅིག་གི་རྗེས་སུ་ཁོང་ཚོ་ལྔ་བོ་ལམ་
ཆེན་གྱི་ཕྱོགས་སུ་འཐེན་ཡོད་པའི་ཤིང་རྟའི་ལམ་ཕྲན་ཐོག་ཏུ་རང་
ནུས་ཅི་ཡོད་ཀྱིས་འབྲོ་བཞིན་འདུག་ལ། དུད་འགྲོ་ཚང་མས་རྒྱལ་ཁའི་
དཔའ་སྤོབས་དང་བཅས་ཁོང་ཚོ་བདའ་བཞིན་འདུག
ལྕམ་ལྗོན་སི་ལགས་ཀྱིས་ཉལ་ཁང་གི་སྒེའུ་ཁུང་ནས་ཕྱི་ལོགས་
སུ་བལྟས་པ་ན། ལམ་སེང་དོན་དག་ཅི་ཞིག་ཡིན་པ་རྟོགས། ཁོ་མོས་
མགྱོགས་པོར་རྒྱུ་ནོར་འགའ་རེ་ཕྱར་སྒྱེའི་ནང་དུ་བླུགས་རྗེས། གཞིས་
ཀའི་ནང་གི་ལམ་གཞན་པ་ཞིག་བརྒྱུད་ནས་བྲོས་སོང་། མཱོ་སེ་སི་རང་
ཉིད་ཀྱི་གདང་ལས་འཕུར་ནས་ཁོ་མོའི་རྗེས་སུ་གཤོག་རྡེབ་བྱེད་བཞིན་
ཀག་སྒྲ་མཐོན་པོར་བསྒྲགས། དེ་དང་ཆབས་ཅིག་དུད་འགྲོ་ཚོས་ལྗོན་
སི་དང་ཁོའི་གཡོག་པོ་རྣམས་ལམ་ཆེན་བར་དུ་བདས་རྗེས། ཁོང་ཚོའི་
རྗེས་སུ་ཨ་ཤིང་ལྔ་བསྒྲིགས་ཅན་གྱི་སྒོ་ཆེན་དེ་གཏན་པོར་བརྒྱབ། དེ་
ལྟར། མཐའ་ན་ཁོང་ཚོས་ཅི་ཞིག་འབྱུང་བཞིན་ཡོད་པ་ཧ་ཙམ་ཡང་
གོ་ཁོམ་མེད་པའི་སྐད་ཅིག་མའི་ནང་དུ། གསར་བརྗེ་དེ་རྒྱལ་ཁའི་ངང་
ནས་ལམ་ལྷོང་བྱུང་འདུག་སྟེ། ལྗོན་སི་མཐར་སྤྲོད་བཏང་ཟིན་ལ་མི་ཡི
གཞིས་ཀ་ཁོང་ཚོའི་ཡིན་པར་གྱུར་འདུག་གོ།
ཐོག་མའི་སྐར་མ་འགའ་རེའི་ནང་དུད་འགྲོ་ཚོས་ཁོང་ཚོའི་
བསྐལ་བ་བཟང་བོ་འདིར་ཡིད་ཆེས་པར་དཀའ། ཁོང་ཚོའི་ཆེས་ཐོག
མའི་འགུལ་སྐྱོད་ནི། འགྲོ་བོ་མིའི་རིགས་གཅིག་ཀྱང་སྦས་སྐུང་བྱས་
མེད་པ་ཁག་ཐེག་བྱེད་པ་དང་འདྲ་བར། ཚང་མ་ཕྱོགས་གཅིག་ཏུ་རུབ
རུབ་བྱས་ནས་གཞིས་ཀའི་མཐའ་འཁོར་ཡོངས་སུ་སྐོར་རྒྱུག་ཧྲིལ་
བོ་ཞིག་བྱས། དེ་རྗེས་ཁོང་ཚོ་ཡང་བསྐྱར་ཕྱིར་གཞིས་ཀའི་ཁང་བའི་
ཕྱོགས་སུ་བརྒྱུགས་ཡོང་ནས། ལྗོན་སི་ཡི་གདུག་རྩུབ་ལྡན་པའི་དབང་
སྒྱུར་གྱི་ཆེས་མཐའ་མའི་མཚོན་བྱེད་རྣམས་ཀྱང་རྩ་མེད་གཏོང་མགོ་
བརྩམས། རྟ་ཁང་གི་སྣེ་རུ་ཡོད་པའི་སྒ་སྲབ་འཇོག་ཁང་གི་སྒོ་ཡངས་
པོར་ཕྱེས་ཏེ། དེའི་ནང་གི་སྲབ་ལྕགས་དང་སྣ་གཅུ། ཁྱིའི་འདོགས་
ཐག་ལྕགས་ཐག དེ་བཞིན་སྐུ་ཞབས་ལྗོན་སི་ཡིས་ཕག་དང་ར་ལུག་
རྣམས་བྱ་གཅོད་སྐབས་སྤྱོད་པའི་སྡིག་ཅན་ཤན་པའི་རལ་གྲི་བཅས་
ཅ་ལག་ཚང་མ་ཁྲོན་པའི་གཏིང་དུ་གཡུགས་ཤིང་། སྲབ་མདའ་དང་
ཐུར་མགོ མིག་ཁེབས་དང་ཆས་ཁུག་རྣམས་ར་སྐོར་ནང་དུ་འབར་
བཞིན་པའི་གད་སྙིགས་བསྲེགས་པའི་མེ་དཔུང་སྟེང་དུ་འཕངས། དེ་
བཞིན་ལྕག་ཚན་རྣམས་ཀྱང་མེ་ནང་དུ་གཡུགས། ལྕག་ཚན་རྣམས་
མེ་ལྕེའི་ཁྲོད་ནས་འབར་བཞིན་པ་མཐོང་སྐབས་དུད་འགྲོ་ཚང་མ་
དགའ་སྤྲོས་གནམ་ལྡིང་ས་ལྡིང་བྱས། གངས་དཀར་གྱིས་ཚོང་འདུས་
དུས་སྟོན་སྐབས་སུ་རྟ་རྣམས་ཀྱི་རྨོག་མ་དང་རྔ་མའི་ནང་དུ་རྒྱན་སྤྲོས་
སུ་འདོགས་རྒྱུའི་གཡང་དར་རྣམས་ཀྱང་མེ་སྟེང་དུ་གཡུགས།
“གཡང་དར་ནི།” ཞེས་ཁོང་གིས་བཤད་རྒྱུར། “གྱོན་གོས་སུ་བརྩི་
དགོས་ཤིང་། དེ་ནི་འགྲོ་བ་མིའི་རིགས་ཀྱི་མཚོན་རྟགས་ཤིག་རེད། དུད་
འགྲོ་ཚང་མ་གཅེར་བུར་འགྲོ་དགོས།”
གཏམ་འདི་གོ་མ་ཐག་ཏུ། རྨིག་ཆེན་གྱིས་དབྱར་ཁར་ཤ་སྦྲང་
རྣམས་རྣ་རྩར་གཏུད་མི་ཐུབ་ཆེད་གོན་པའི་རྩྭ་ཞྭ་ཆུང་ཆུང་དེ་འཁྱེར་
ཡོང་ནས་ཅ་དངོས་གཞན་པ་ཚོ་དང་མཉམ་དུ་མེ་སྟེང་དུ་གཡུགས།
སྐད་ཅིག་ཙམ་གྱི་དུས་ཡུན་ནང་དུ་དུད་འགྲོ་ཚོས་སྐུ་ཞབས་ལྗོན་
སི་དྲན་སྐུལ་བྱེད་སྲིད་པའི་ཅ་དངོས་ཡོངས་སུ་རྫོགས་པ་རྩ་མེད་དུ་
བཏང་། དེ་ནས་གནའ་ཕོ་བློན་གྱིས་ཚང་མ་ཕྱིར་གཟན་ཆས་ཁང་དུ་
འཁྲིད་ནས་དུད་འགྲོ་རེ་རེ་ལ་འབྲུ་རིགས་ཐོབ་སྐལ་གཉིས་སྐོར་རེ་སྤྲད་
པ་དང་ཁྱི་གུ་རེ་ལ་གོར་ཧྲུག་གཉིས་རེ་སྤྲད། དེ་རྗེས་ཁོང་ཚོས<<དབྱིན་
ཡུལ་གྱི་གཅན་གཟན>>བར་མཚམས་མ་བཞག་པར་ཐེངས་མ་
བདུན་ལ་བླངས་རྗེས་རང་རང་ས་ནས་ངལ་གསོས་ཏེ། སྔོན་ཆད་ཉལ་
མྱོང་མེད་པའི་གཉིད་ཀྱི་བདེ་བ་ཞིག་ལ་རོལ། ཞོགས་པ་སྐྱ་རེངས་ཤར་
བ་དང་ཆབས་ཅིག་ཁོང་ཚོ་ནམ་རྒྱུན་དང་འདྲ་བར་གཉིད་ལས་སད།
གློ་བུར་དུ་གཟི་བརྗིད་ལྡན་པའི་བྱ་གཞག་དེ་འགྲུབ་ཡོད་པ་དྲན་མ་
ཐག ཁོང་ཚོ་ཚང་མ་མཉམ་དུ་སྤང་ཐང་དུ་བརྒྱུགས། སྤང་ཐང་ནས་
མར་ཅུང་ཟད་སོང་ན་དེའུ་འབུར་ཞིག་ཡོད་ཅིང་། དེའུ་འབུར་དེའི་སྟེང་
དུ་བུད་ན་གཞིས་ཀ་འདིའི་རྣམ་པ་ཕལ་ཆེར་བ་ལག་མཐིལ་གྱི་རི་མོར་
བལྟས་པ་ལྟར་གསལ་བོར་མཐོང་ཐུབ། དུད་འགྲོ་ཚང་མ་དེའུ་འབུར་
དེའི་རྩེ་རུ་གཤར་ནས་ཟླ་འོད་འོག་ཏུ་གསལ་ལྷང་ངེར་ཡོད་པའི་རང་
ཉིད་ཀྱི་མཐའ་འཁོར་ལ་མར་བལྟས། རེད་ལགས། འདི་ནི་ཁོང་ཚོའི་
རེད། ཁོང་ཚོའི་མིག་ལམ་དུ་ཡོད་ཚད་ཚང་མ་ཁོང་ཚོའི་རེད། འདི་ལྟ་
བུའི་དགའ་སྤྲོའི་བསམ་བློའི་ཁྲོད་ནས་ཁོང་ཚོའི་སེམས་པ་དགའ་སྤྲོས་
མྱོས་ཏེ།སྤྲོ་སེམས་ཚད་མེད་དང་བཅས་གནམ་ལ་ཡང་ཡང་ལྡིང་།ཁོང་
ཚོས་ཟིལ་བའི་ནང་ནས་འདྲེས་ལོག་བརྒྱབ་ཅིང་། དབྱར་རྩྭ་མངར་མོ་
ཁམ་གཏོག་བྱས། ཁོང་ཚོས་ས་ནག་ལེབ་མོ་རྨིག་པས་བསློགས་ནས།
དེའི་ཕུན་སུམ་ཚོགས་པའི་དྲི་བསུང་སྣ་ཡིས་བསྣོམས། དེ་རྗེས་ཁོང་ཚོ་
གཞིས་ཀའི་ས་ཁོངས་ཧྲིལ་བོར་ལྟ་སྐོར་བྱེད་དུ་སོང་ནས། རྨོ་ཞིང་དང་
རྩྭ་འདེབས་ར་བ། ལྡུམ་ར་དང་རྫིང་བུ། དེ་བཞིན་རྔོན་བྱའི་ར་བ་སོགས་
ལ་ཧ་ལས་ཤིང་ཧང་སངས་པའི་སྒོ་ནས་ཞིབ་ལྟ་བྱས། ཁོང་ཚོར་མཚོན
ན་དངོས་པོ་འདི་དག་སྔོན་ཆད་མཐོང་མ་མྱོང་བ་ལྟར་སྣང་ལ། དུས་ད་
ལྟ་ཡང་འདི་དག་ཚང་མ་རང་ཉིད་ཀྱི་ཡིན་པར་ཡིད་ཆེས་པར་དཀའ།
དེ་ནས་ཁོང་ཚོ་རུ་བསྒྲིགས་ཏེ་ཕྱིར་ཁང་བའི་ཕྱོགས་སུ་ལོག་པ་
དང་། གཞིས་ཁང་གི་སྒོ་མདུན་དུ་སླེབས་པ་ན་ཁོང་ཚོས་ཁུ་སིམ་མེར་
ངང་འགྲོ་མཚམས་བཞག འདི་ཡང་ཁོང་ཚོའི་རེད། འོན་ཀྱང་། ཁོང་
ཚོ་ནང་དུ་འགྲོ་མ་ཕོད། ཅུང་ཙམ་རྗེས་ནས། གངས་དཀར་དང་གནའ་
ཕོ་བློན་གཉིས་ཀྱིས་མདུན་སྒོ་དེ་ཕྲག་པས་ཤུགས་ཀྱིས་ཕྱེས་པ་ན། དུད་
འགྲོ་ཚང་མ་མཉམ་དུ་ནང་དུ་འཛུལ། ཅི་ཞིག་ལའང་གཏོར་བརླག་མི་
གཏོང་ཆེད་ཁོང་ཚོས་གོམ་པ་སེམས་ཆུང་ངང་སྤོས། ཁོང་ཚོས་གོམ་
་ཡང་མོའི་སྒོ་ནས་ཁང་བ་རེ་རེའི་ནང་དུ་སོང་ཞིང་། འཇིགས་
སྣང་གི་དབང་གིས་ཕན་ཚུན་ལ་སྐད་ཆ་བཤད་སྐབས་ཀྱང་སྐད་མགོ་
དམའ་མོས་ཤུབ་པུར་བཤད། ཁོང་ཚོའི་མིག་ལམ་དུ་མངོན་པ་ནི་བྱ་
སྤུའི་ཉལ་གདན་བཏིངས་པའི་ཉལ་ཁྲི་དང་མཛེས་སྤྲས་མེ་ལོང་། རྟ་
སྤུའི་འབོལ་ཁྲི། བྷུ་རུའུ་སཱལ་ས་གདན། ཚོམས་ཁང་ནང་གི་ཐབ་སྟེང་
ཆ་སྒམ་སྟེང་ཕྱོགས་ཀྱི་རྒྱལ་མོ་རྣམ་པར་རྒྱལ་མའི་འདྲ་རིས་རྡོ་པར་
མ་སོགས་ཡིན་ལ། ཧ་ཅང་རྒྱས་སྤྲོས་ལྡན་པའི་ཁྱིམ་ཆས་འདི་རྣམས
མཐོང་བ་ན། དུད་འགྲོ་ཚང་མ་ཧ་ལས་ཏེ་མིག་ཟུང་ལྡེབ་བཙུམ་མེད་
པར་གཅེར་ནས་བསྡད།ཁོང་ཚོ་ཡིད་དབང་རྣམ་པར་ཤོར་བའི་སྒོ་ནས་
སྐས་སྟེང་ལས་འབབ་བཞིན་པའི་སྐབས་སུ། གཞི་ནས་མཱོ་ལིས་མེད་
པ་ཚོར། དུད་འགྲོ་ཚང་མ་ཕྱིར་སོང་ནས་གཅིག་བལྟས་དུས། ཁོ་མོ་
ཉལ་ཁང་ཆེས་ལེགས་ཤོས་དེའི་ནང་ནས་རྗེས་སུ་ལུས་ཡོད་པ་མཐོང་།
ཁོ་མོས་ལྕམ་མོ་ལྗོན་སི་ལགས་ཀྱི་གོས་བརྗེ་ཅོག་ཙེ་ལས་གཡང་དར་
སྔོན་པོ་ཞིག་བླངས་ནས། རས་ཆ་དེ་རང་ཉིད་ཀྱི་ཕྲག་པར་བཏགས་
ནས་མེ་ལོང་ལས་རང་ཉིད་ལ་བལྟ་བཞིན། ཅོལ་ཆུང་གི་རྣམ་པས་རང་
ཉིད་ལ་ཡིད་སྨོན་ཤོར་བའི་རྣམ་འགྱུར་སྟོན་བཞིན་གདའ། དུད་འགྲོ་
གཞན་པ་ཚོས་ཁོ་མོར་སྐྱོན་བརྗོད་ཚ་ཐག་ཆོད་ཅིག་བྱས་རྗེས་ཚང་མ་
ཕྱི་ལོགས་སུ་བུད། ཐབ་ཚང་ནང་ནས་གནམ་བཏགས་བྱས་ཡོད་པའི་
དུད་སྐམ་བྱས་པའི་ཕག་ཤ་འགའ་རེ་ཡོད་པ་རྣམས་དུར་འཇུག་ཆེད་དུ་
མར་བླངས་པ་དང་། ཐབ་ཆས་ཁང་ནང་གི་ལྦུ་ཆང་གི་ཟོ་བ་དེར་རྨིག་
ཆེན་གྱི་རྨིག་པས་འཕྲ་ཡིས་བརྒྱབ་སྟེ་ལེབ་ལེབ་བཟོས། འདི་གཉིས་མ་
གཏོགས་ཁང་བའི་ནང་གི་ཅ་ལག་གཞན་པ་ཚང་མར་ལག་པས་ཀྱང་
མ་འཆང་བར་བཞག གནས་དེ་ག་རང་དུ་བརྒྱ་ཁ་གཅིག་མཐུན་གྱིས།
གཞིས་ཁང་འདི་འགྲེམས་སྟོན་ཁང་གཅིག་ཏུ་བསྒྱུར་ཏེ་ཉར་འཇོག་
བྱེད་རྒྱུ་ཐག་གིས་བཅད་ཅིང་། དུད་འགྲོ་སུ་ཡང་ཁང་བ་འདིའི་ནང་དུ་
གཏན་ནས་མི་འདུག་རྒྱུར་ཚང་མས་མོས་མཐུན་བྱས།
དུད་འགྲོ་ཚང་མས་ཞོགས་ཇ་འཐུང་ཚར་རྗེས། གངས་དཀར་དང་
གནའ་ཕོ་བློན་གཉིས་ཀྱིས་ཚང་མ་སླར་ཡང་ཕྱོགས་གཅིག་ཏུ་བསྡུས།
“བློ་མཐུན་རྣམ་པ།” ཞེས་གངས་དཀར་གྱིས་བཤད་རྒྱུར། “ད་ལྟ་
ནི་ཆུ་ཚོད་དྲུག་དང་ཕྱེད་ཀ་ཡིན་ལ། ང་ཚོའི་སྔོན་དུ་ཉི་མ་རིང་བོ་ཞིག་
གིས་སྒུག་ནས་ཡོད། དེ་རིང་ང་ཚོས་གཟན་རྩྭ་བརྔ་སྡུད་བྱེད་མགོ་རྩོམ་
དགོས། འོན་ཀྱང་། དོན་དག་དེ་མ་སྒྲུབ་སྔོན་ལ། ང་ཚོས་དོན་དག་
གཞན་ཞིག་ངེས་པར་དུ་ཐག་གཅོད་བྱེད་དགོས།”
འདས་པའི་ཟླ་ངོ་གསུམ་གྱི་རིང་དུ། ཕག་པ་ཚོས་གད་སྙིགས་
ཕུང་བོའི་སྟེང་དུ་གཡུགས་པའི་སྐུ་ཞབས་ལྗོན་སི་ཡི་ཕྲུ་གུ་ཚོའི་དག་
ཡིག་གི་དཔེ་དེབ་ཪྙིང་བ་ཞིག་ལས་ཡི་གེ་འབྲི་ཀློག་བྱེད་སྟངས་སྦྱངས་
ཡོད་ལ། ད་ལྟ་གནས་ཚུལ་དེའི་སྐོར་ཡོངས་སུ་ཕྱིར་བསྒྲགས་བྱས།
གནའ་ཕོ་བློན་གྱིས་ཚོན་རྩི་ནག་པོ་དང་དཀར་པོ་འཁྱེར་ཡོང་དུ་
བཅུག་རྗེས། ཚང་མ་ལམ་ཆེན་ཕྱོགས་སུ་ཁ་བཏད་ཡོད་པའི་ཨ་ཤིང་
ལྔ་བསྒྲིགས་ཅན་གྱི་སྒོ་ཆེན་དེའི་ཕྱོགས་སུ་འཁྲིད། དེ་ནས་གངས་
དཀར་གྱིས་ཁོང་གི་ཕག་སུག་གི་སྡེར་མོ་གཉིས་ཀའི་བར་དུ་པིར་
ཞིག་བཙིར་ནས། (རྒྱུ་མཚན་ནི། གངས་དཀར་ནི་ཡི་གེ་འབྲི་མཁས་
ཤོས་དེ་ཡིན) སྒོ་ཆེན་སྟེང་དུ་ཡོད་པའི། “མི་ཡི་གཞིས་ཀ” ཞེས་པའི་
ཡི་གེ་དེ་དག་བསུབ་ཅིང་། དེའི་ཤུལ་དུ། “དུད་འགྲོའི་གཞིས་ཀ” ཞེས་
བྲིས། དུས་དེ་རིང་ནས་བཟུང་འདི་ནི་གཞིས་ཀ་འདིའི་མིང་ཡིན། དེ་
རྗེས་ཁོང་ཚོ་ཚང་མ་གཞིས་ཀའི་ཁང་བའི་ཕྱོགས་སུ་ཕྱིར་ལོག་ཅིང་།
དེར་གངས་དཀར་དང་གནའ་ཕོ་བློན་གཉིས་ཀྱིས་སྐས་འཛེག་འཁྱེར་
ཡོང་བཅུག་ནས་ཕྱུགས་ཁང་ཆེན་མོ་དེའི་གྱང་ངོས་སུ་བཙུགས།ཕག་
པ་ཚོས་ཟེར་ན། འདས་པའི་ཟླ་ངོ་གསུམ་གྱི་རིང་ལ་ཞིབ་འཇུག་བྱས་
པའི་འབྲས་བུར། ཁོང་ཚོས་རྒྱལ་ཁའི་ངང་ནས་དུད་འགྲོའི་རིང་ལུགས་
ཀྱི་རྩ་འཛིན་ཁག་ཉུང་འཕྲི་བྱས་ཏེ་བཀའ་རྩ་བདུན་ལ་གཏན་འབེབས་
བྱེད་ཐུབ་ཡོད་ཟེར་ཞིང་། བཀའ་རྩ་བདུན་པོ་འདི་ད་ལྟ་གྱང་ངོས་སུ་
འབྲི་རྒྱུ་ཡིན་ལ།འདི་དག་ནི་མ་འོངས་པར་དུད་འགྲོའི་གཞིས་ཀའི་སྟེང་
གི་དུད་འགྲོ་ཡོངས་ཀྱིས་བསྐལ་བ་མ་སྟོངས་བར་དུ་བརྩི་དགོས་པའི་
འགྱུར་མེད་ཀྱི་རྩ་ཁྲིམས་ཤིག་ཏུ་འགྱུར་རྒྱུ་རེད་ཟེར། གངས་དཀར་གྱིས་
དཀའ་ལས་གང་འཚམས་ཤིག་བརྒྱབ་རྗེས་སྐས་སྟེང་དུ་འགོས་ཏེ(རྒྱུ་
མཚན་ནི། ཕག་པ་ཞིག་ལ་མཚོན་ན་སྐས་སྟེང་ནས་བརྟན་འཇགས་
སེ་འདུག་རྒྱུ་དེ་ལས་སླ་བོ་ཞིག་མིན)ལས་ཀ་སྒྲུབ་འགོ་བརྩམས་ཤིང་
ཁོང་གི་འོག་ཕྱོགས་ཀྱི་སྐས་ཚིགས་འགའི་འོག་ན་ལྕེ་གཉིས་ཀྱིས་ཚོན
སྣོད་ཡར་བཏེགས་ནས་གདའ། བཀའ་རྩ་རྣམས་གྱང་ངོས་སུ་རྒྱབ་
ལྗོངས་ནག་པོའི་སྟེང་དུ་སྣག་ཚ་དཀར་པོས་ཡི་གེ་ཆེན་པོར་བྲིས་ཡོད་
པས། ཚིག་འབྲུ་རེ་རེ་བཞིན་སྨིས་སུམ་ཅུ་ལྷག་གི་ས་ནས་ཀློག་ཐུབ། དེ་
ནི་འདི་ལྟ་སྟེ།
བཀའ་རྩ་བདུན།
1. གང་ཞིག་རྐང་བ་གཉིས་ཀྱི་སྟེང་དུ་འགྲོ་བ་དེ་ནི་དགྲ་བོ་ཡིན།
2. གང་ཞིག་རྐང་བ་བཞིའི་སྟེང་དུ་འགྲོ་བའམ། ཡང་ན་གཤོག་
པ་ཡོད་ན་གྲོགས་པོ་ཡིན།
3. དུད་འགྲོ་སུ་ཞིག་གིས་ཀྱང་གྱོན་གོས་གོན་མི་ཆོག
4. དུད་འགྲོ་སུ་ཞིག་ཀྱང་ཉལ་ཁྲིའི་ནང་ནས་ཉལ་མི་ཆོག
5. དུད་འགྲོ་སུ་ཞིག་གིས་ཀྱང་ཆང་རག་འཐུང་མི་ཆོག
6. དུད་འགྲོ་སུ་ཞིག་གིས་ཀྱང་དུད་འགྲོ་གཞན་པ་གསོད་མི་ཆོག
7. དུད་འགྲོ་ཚང་མ་འདྲ་མཉམ་ཡིན།
བཀའ་རྩ་འདི་རྣམས་ཧ་ཅང་ཞིབ་མོས་བྲིས་འདུག་ལ། དེའི་ནང་
ནས“friend”ཞེས་པ“freind”ཞེས་དང་། “s”ཞིག་ཁ་ཕྱི་ལོག་གིས་
བྲིས་འདུག་པ་མ་གཏོགས། གཞན་པ་དག་ཆའི་ཐད་ནས་ཚང་མ་དག་
མོར་བྲིས་འདུག གངས་དཀར་གྱིས་གཞན་པ་ཚོས་གོ་ཆེད་དུ་སྐད་
གསང་མཐོན་པོས་བཀླགས་ཤིང་། དུད་འགྲོ་ཚང་མས་འཐད་པའི་མགོ་
བོ་ནང་དུ་ལྡེམ་ལ། བློ་རིག་བཀྲ་བོ་ཚོས་བཀའ་རྩ་རྣམས་བློ་ལ་འཛིན་
མགོ་བརྩམས་འདུག
“ཡ་བློ་མཐུན་རྣམ་པ་ཚོ།” ཞེས་གངས་དཀར་གྱིས་དེ་ལྟར་ཟེར་
བཞིན་ལག་གི་པིར་སྨྱུག་དེ་ཐང་ལ་གཡུགས་རྗེས། “ཚང་མ་རྩྭ་རའི་
ནང་དུ་འགྲོ། ང་ཚོས་ལས་ཀ་འདི་གཟི་བརྗིད་ཅིག་ཏུ་བརྩིས་ཏེ། ལྗོན་
སི་དང་ཁོའི་གཡོག་པོ་ཚོའི་ལས་ཀ་སྒྲུབ་སྟངས་ལས་ལྡབ་འགྱུར་གྱིས་
མགྱོགས་པོ་བྱེད་ཡ།”
འོན་ཀྱང་སྐབས་དེར། ཡུད་ཙམ་རིང་ལ་ཅུང་མི་བདེ་བའི་རྣམ་
འགྱུར་སྟོན་བཞིན་པའི་བ་མོ་གསུམ་པོས་ངུར་སྐད་མཐོན་པོ་བསྒྲགས།
འདས་པའི་ཆུ་ཚོད་ཉི་ཤུ་རྩ་བཞིའི་རིང་ལ་ཁོ་མོ་ཚོའི་འོ་མ་མ་བཞོས་
རྐྱེན་ཁོང་ཚོའི་ནུ་རྩ་འགད་གྲབས་བྱེད་ཀྱི་འདུག ཕག་པ་ཚོས་བསམ
བློ་ཅུང་ཙམ་བཏང་རྗེས་བཞོ་ཟེའུ་ལེན་དུ་མངགས་ནས་ཅུང་བདེ་
ལེགས་ངང་ནས་འོ་མ་བཞོས་སོང་། ཁོང་ཚོའི་མདུན་སུག་རྣམས་ལས་
ཀ་འདི་སྒྲུབ་པར་གོམས་ཚར་འདུག ཅང་མ་འགོར་བར་སྟེང་ན་ཁ་སྤྲི་
ལྡེམ་བཞིན་པའི་འོ་མ་བཞོ་ཟེའུ་ལྔ་ཐོན་སོང་ལ། དུད་འགྲོ་མང་བོས་འོ་
ཟོ་ཁག་ལ་སྤྲོ་སྣང་དང་བཅས་བལྟས་འདུག
“འོ་མ་འདི་ཚང་མས་ཅི་ཞིག་བྱེད་རྒྱུ་ཡིན་ནམ།” ཞེས་གཅིག་
གིས་དྲིས།
“སྔོན་ཆད་ལྗོན་སི་ཡིས་ང་ཚོའི་ལྟོའི་ནང་དུ་ཅུང་ཟད་བསྲེས་ཀྱི་
ཡོད།”ཅེས་བྱ་མོ་གཅིག་གིས་བཤད།
“འོ་མ་འདི་དག་ལ་སེམས་ཁུར་བྱེད་མི་དགོས། བློ་མཐུན་རྣམ་
པ་ཚོ།” ཞེས་གནའ་ཕོ་བློན་གྱིས་སྐད་ཆེན་རྒྱག་བཞིན་རང་ཉིད་བཞོ་
ཟེའུ་ཁག་གི་འགྲམ་དུ་བཅར་ནས། “གནད་དོན་འདི་རྗེས་ནས་ཐག་
གཅོད་བྱས་ཡོང་། ད་ལྟ་གལ་ཆེ་བ་ནི་བརྔ་སྡུད་ཀྱི་ལས་ཀ་རེད། བློ་
མཐུན་གངས་དཀར་གྱིས་ཚང་མའི་མགོ་ཁྲིད་རྒྱུ་རེད་ལ་ང་ཡང་སྐར་
མ་འགའི་རྗེས་ནས་སླེབས་ཡོང་། སྔོན་དུ་ཕེབས་དང་། བློ་མཐུན་རྣམ་
པ་ཚོ།གཟན་རྩྭས་སྒུག་ནས་འདུག་ཡ།”
དེ་བས་དུད་འགྲོ་ཚང་མ་རྩྭ་རའི་ཕྱོགས་སུ་མར་བརྒྱུགས་ནས་
བཙས་མ་བརྔ་མགོ་བརྩམས། དགོང་དྲོ་ཁོང་ཚོ་ཕྱིར་སླེབས་དུས་འོ་མ་
ཚང་མ་གར་སོང་ཆ་མེད་དུ་གྱུར་འདུག

གསུམ།

ཁོང་ཚོས་གཟན་རྩྭ་རྣམས་ནང་དུ་འདྲེན་སྐབས་དཀའ་ལས་
མྱངས་ཤིང་རྔུལ་ཆུ་བཏོན་ལ། ཁོང་ཚོའི་འབད་བརྩོན་ལ་གྲུབ་འབྲས་
ཀྱང་ཧ་ཅང་ལེགས་ཏེ། བརྔ་སྡུད་ཀྱི་ཐོན་འབབ་ནི་ཁོང་ཚོའི་བསམ་
ཚོད་ལས་ཡོངས་སུ་བརྒལ་འདུག
མཚམས་ལ་ལར་ངལ་རྩོལ་བྱེད་རྒྱུ་ནི་དཀའ་མོ་འདྲ་རེད་འདུག་
སྟེ༑ ལས་ཀ་ལག་བསྟར་བྱེད་སྟངས་ཚང་མ་འགྲོ་བ་མི་དང་མཐུན་པར་
བྱས་ཏེ་ཇུས་འགོད་བྱས་ཡོད་པ་ལས། དུད་འགྲོ་སེམས་ཅན་དང་མཐུན་
པར་བྱས་མེད་པ་དང་། ལག་ཆ་ཚང་མ་བེད་སྤྱོད་བྱེད་སྐབས་རྒྱབ་སུག་
གཉིས་ཀྱི་སྟེང་དུ་ལངས་དགོས་པ་ཡིན་མོད། དུད་འགྲོ་སུ་ཞིག་ཀྱང་དེ་
ལྟར་ལངས་ཐབས་བྲལ། དེ་བས་གནད་དོན་འདི་འགལ་རྐྱེན་ཆེན་པོ་
ཞིག་ཏུ་གྱུར་ཡོད། འོན་ཀྱང་། ཕག་པ་ཚོ་བློ་རིག་ཧ་ཅང་སྤྱང་བོ་ཡིན་
པས། དཀའ་ངལ་གང་ཞིག་ལ་འཕྲད་ཀྱང་། དེ་ལས་གཡོལ་ཐབས་ཀྱི་
ཐབས་ལམ་ཞིག་རྒྱུན་དུ་འཚོལ་ཐུབ་ཀྱི་ཡོད། རྟ་རྣམས་ལ་མཚོན་ནས་
བཤད་ན། ཁོང་ཚོའི་མིག་ལམ་དང་རྐང་ཞབས་ནས་ཞིང་རའི་ནང་
གི་ས་ནག་སོར་མོ་གང་ཡང་ཤོར་མི་སྲིད་ལ། དོན་དམ་པར་བཤད་ན།
ཞིང་འབྲེག་རྒྱུ་དང་རྨོས་རྒྱག་རྒྱུ་གང་ལ་མཚོན་ནའང་ཁོང་ཚོ་ནི་སྐུ་
ཞབས་ལྗོན་སི་དང་ཁོང་གི་གཡོག་པོ་ཚོ་དང་བསྡུར་ན་ལྡབ་འགྱུར་
གྱིས་རྒྱུས་མངའ་ཆེ་བ་ཡིན། ཕག་པ་ཚོས་ངལ་རྩོལ་དངོས་སུ་མི་བྱེད་
ནའང་། གཞན་ལ་བཀོད་འདོམས་དང་ལྟ་རྟོག་བྱེད་རྒྱུའི་ལས་འགན་
འཁུར་ཡོད། རྨིག་ཆེན་དང་ཁི་ལོ་ཝིར་གཉིས་ཀྱིས་རང་ཉིད་ལ་འབྲེག་
ཟོར་དང་ཡང་ན་ཐོང་གཤོལ་གྱི་ཡོ་ཆས་བཀལ་ནས(དེང་སང་སྲབ་
མདའ་དང་སྲབ་ལྕགས་དགོས་དོན་མེད)ཞིང་ནང་ནས་ཕར་འཁོར་
ཚུར་འཁོར་བྱེད་ཀྱི་ཡོད་ལ། སྐབས་དེར་ཁོང་ཚོའི་རྗེས་སུ་ཕག་པ་ཞིག་
གིས་དེད་དེ་ཁ་ནས།“ཆོ་ཆོ་ཆོ།བློ་མཐུན”དང་། “འཁོར་འཁོར་འཁོར།
བློ་མཐུན།”ཞེས་ཟེར་གྱི་ཡོད།ལུས་སྟོབས་ཆེས་ཆེ་ཤོས་ནས་ཆེས་ཆུང་
ཤོས་བར་གྱི་དུད་འགྲོ་ཚང་མས་རྩྭ་ཤོག་སྡེམ་རྒྱུ་དང་འཐུ་རྒྱུའི་ལས་ལ་
འབད་ཀྱི་ཡོད་ལ། མཐའ་ན་བྱ་གག་དང་ཁྱིམ་བྱ་ཚོས་ཀྱང་། ཉིན་གང་
བོར་ཉི་མའི་ཚ་གདུགས་འོག་ཏུ། མཆུ་ཏོའི་གསེབ་དུ་གཟན་རྩྭ་སྡེམ་
ཆག་ཆུང་ཆུང་རེ་བཙིར་ནས་ངལ་རྩོལ་བྱེད་ཀྱི་ཡོད། དེ་ལྟར་མཇུག་
མཐར། ཁོང་ཚོས་སྐུ་ཞབས་ལྗོན་སི་དང་ཁོང་གི་གཡོག་པོ་ཚོས་ལས་
ཀ་སྒྲུབ་སྐབས་ཀྱི་དུས་ཡུན་ལས་ཉིན་གཉིས་ཀྱིས་སྔ་བོར་བརྔས་ཚར་
སོང་ཞིང་། དེས་མ་ཚད། ད་ཐེངས་ཀྱི་སྟོན་ཐོག་ནི་སྔོན་ཆད་ཀྱི་སྟོན་
ཐོག་གང་ལས་ཀྱང་ཧ་ཅང་མང་། བརྔ་སྡུད་ཀྱི་ལས་ཀའི་ཁྲོད་དུ་སྟོན
ཐོག་འཕྲོ་བརླག་ཏུ་ཅི་ཡང་བཏང་མེད་དེ། ཁྱིམ་བྱ་དང་བྱ་གག་ཚོའི་
མིག་རྣོ་བའི་རྐྱེན་གྱིས། སོག་མ་རྐང་གཅིག་ཀྱང་མ་བསྐྱུར་བར་བཏུས་
ཡོད་ལ། གཞིས་ཀའི་ནང་གི་དུད་འགྲོ་གཅིག་གིས་ཀྱང་སྟོན་ཐོག་ཁམ་
གང་ཙམ་ཡང་རྐུ་ཟ་བྱས་མེད།
ལོ་དེའི་དབྱར་གང་བོར་གཞིས་ཀའི་ནང་གི་ལས་ཀའི་གོ་རིམ་
ཚང་མ་དུས་ཚོད་འཁོར་ལོ་འཁོར་བ་ལྟར་ཆད་ལྷག་མེད་པར་ཕྱིན་
སོང་། དུད་འགྲོ་ཚང་མའི་སེམས་པ་སྤྲོ་བས་ཁེངས་ཡོད་ལ། ངལ་རྩོལ་
གྱིས་སྤྲོ་སྣང་སྐྱེད་ཐུབ་པ་ནི་ཁོང་ཚོའི་བློ་ཡུལ་ལའང་མ་ཤར་བའི་དོན་
དག་ཅིག་རེད། ཟ་མ་ཁམ་བུ་རེ་རེའང་དགའ་བདེའི་ཚོར་སྣང་གིས་
གང་ཡོད་ལ། འདི་དག་ཚང་མ་ད་ལྟ་དངོས་གནས་རང་ཉིད་ཀྱི་ཟ་མ་
ཡིན་ཏེ། འདི་དག་ཚང་མ་རང་ཉིད་ཀྱིས་རང་ཉིད་ཀྱི་ཆེད་དུ་ཐོན་སྐྱེད་
བྱས་པ་ཡིན་པ་ལས། སེར་སྣ་ཅན་གྱི་བདག་པོས་ཉུང་ཙམ་ཉུང་ཙམ་
བྱས་ཏེ་སྤྲད་པ་མ་ཡིན་ནོ། །
རིན་ཐང་གིས་སྟོང་ཞིང་གཞན་གྱི་ཤ་ཁྲག་ལ་རོལ་བའི་འགྲོ་བ་
མིའི་རིགས་མེད་པར་གྱུར་བ་ན། དུད་འགྲོ་སུ་ལའང་འདང་ངེས་ཀྱི་ཟ་
མ་བཟའ་རྒྱུ་ཡོད་པ་མ་ཟད།ངལ་གསོའི་དུས་ཚོད་ཀྱང་ཡོད་ལ། འདི་ནི་
དུད་འགྲོ་ཚོ་ལ་མཚོན་ན་སྔོན་ཆད་ཉམས་སུ་མྱངས་མྱོང་མེད་པའི་བྱ
བ་ཞིག་རེད།ཁོང་ཚོར་འཕྲད་པའི་དཀའ་ངལ་ཡང་མི་ཉུང་སྟེ།དཔེར་ན།
ལོ་དེའི་ལོ་སྨད་དུ་ཁོང་ཚོས་འབྲུ་རིགས་བརྔ་སྡུད་བྱེད་སྐབས། གཞིས་
ཀ་ལ་འབྲུ་རྡུང་འཕྲུལ་ཆས་མེད་རྐྱེན། ཁོང་ཚོས་གདོད་མའི་ལུགས་
སྲོལ་ལྟར་རྡུང་དགོས་བྱུང་ལ། སོག་མ་རྣམས་ལ་ཕུ་བཏབ་སྟེ་འབྲུ་དང་
སོག་མ་ཁ་ཁར་ཕྱེ་དགོས་བྱུང་། འོན་ཀྱང་། རྒྱུན་དུ་ཕག་པ་ཚོའི་སྤྱང་
གྲུང་དང་རྨིག་ཆེན་གྱི་ཤེད་ཤུགས་ལ་བརྟེན་ནས། དུད་འགྲོ་སེམས་ཅན་
རྣམས་དཀའ་ངལ་ཚང་མ་ལས་རྣམ་པར་རྒྱལ་གྱི་ཡོད། རྨིག་ཆེན་ནི་
དུད་འགྲོ་ཚང་མས་ཡིད་སྨོན་བྱེད་ས་ཞིག་ཡིན། ཁོང་སྐུ་ཞབས་ལྗོན་སི་
ཡོད་སྐབས་ཀྱང་ངལ་རྩོལ་ལ་སྡུག་རུས་བྱེད་མཁན་ཞིག་ཡིན་ལ། དུས་
དེང་སང་ཁོང་ནི་རྟ་ཕོ་གསུམ་གྱི་ཤེད་ཤུགས་གཅིག་ཏུ་བསྡུས་པ་ལྟ་བུ་
ཞིག་ཡིན་ཏེ། མཚམས་ལ་ལར་གཞིས་ཀའི་སྟེང་གི་ལས་ཀ་ཚང་མ་
ཕལ་ཆེར་ཁོང་གི་སྟོབས་ཀྱིས་ཁེངས་པའི་ཕྲག་པ་གཅིག་པོས་བཀྱགས་
ཡོད། ཁོང་གིས་རྒྱུན་དུ་ནངས་ཞོགས་པ་ནས་དགོང་ནུབ་མོ་བར་དུ་
ལས་ཚགས་ཆེས་ཆེ་ས་རུ་ཧུར་ཐག་འབད་ཐག་བྱེད་ཀྱི་ཡོད། ཁོང་གིས་
བྱ་ཕོ་གཅིག་དང་གྲོས་བྱས་ཏེ་ཞོགས་པར་གཞན་པ་ཚང་མ་མ་ལངས་
གོང་ཆུ་ཚོད་ཕྱེད་ཀའི་སྔོན་ཁོང་ལ་འབོད་རྒྱུ་བྱས་ཡོད་ལ། མལ་ལས་
ལངས་རྗེས་རྒྱུན་ལྡན་གྱི་ཉིན་རེའི་ལས་ཀའི་མགོ་མ་བརྩམས་གོང་
ཁོང་གིས་དང་བླངས་སྒོས་གང་ཞིག་ཏུ་ལས་ཀ་ཅི་ཞིག་གལ་ཆེ་ན་དེ་
ལས་ཀྱི་ཡོད། དཀའ་ཁག་དང་གདོང་ལེན་གང་ཞིག་ལ་འཕྲད་ཀྱང་
ཁོང་གི་ལན་འདེབས་ནི། “ངས་སྔར་ལས་ཀྱང་ཧུར་བརྩོན་བྱེད།” ཅེས་
པ་དེ་ཡིན་ལ།ཚིག་འདི་ད་ལྟ་ཁོང་མི་སྒེར་གྱི་ཁས་ལེན་རྩ་ཚིག་ལྟ་བུར་
གྱུར་ཡོད།
དྲང་མོར་བཤད་ན་དུད་འགྲོ་ཚང་མས་རང་ཉིད་ཀྱི་ནུས་ཚོད་ལྟར་
ངལ་རྩོལ་བྱེད་ཀྱི་ཡོད། ཁྱིམ་བྱ་དང་བྱ་གག་ཚོ་ལ་ཆ་བཞག་ན། བརྔ་
སྡུད་བྱེད་སྐབས་ཐང་ལ་ལྷུང་སོང་བའི་འབྲུ་རིགས་ཀྱི་སྙེ་མ་རྣམས་
སྡུད་རུབ་བྱས་ཏེ་འབྲུ་བྲེ་ལྔ་བསགས་ཡོད། དེང་སང་སུ་ཞིག་གིས་ཀྱང་
བརྐུ་མི་བྱེད་ལ། རང་ཉིད་ཀྱི་ཟས་སྐལ་གྱི་ཐད་དུའང་འཁང་ར་མི་བྱེད་
པ་དང་། སྤྱི་ཚོགས་རྙིང་བའི་སྐབས་སུ་རྒྱུན་ལྡན་གྱི་འཚོ་བའི་རྣམ་པ་
ཞིག་ཏུ་གྲུབ་ཡོད་པའི་ཁ་རྩོད་བྱེད་པ་དང་སོ་འདེབས་རེས་པ། ཕྲག་
དོག་བྱེད་པ་ལ་སོགས་པ་དེང་སང་ཕལ་ཆེར་རྩ་བ་ནས་མེད་པར་གྱུར་
ཡོད། དུད་འགྲོ་གཅིག་གིས་ཀྱང་། ཡང་ན་ཕལ་ཆེར་དུད་འགྲོ་གཅིག་
གིས་ཀྱང་།སྒྱིད་ལུག་བྱས་མྱོང་མེད།མཱོ་ལིས་ལ་མཚོན་ན།བདེན་ཏེ། ཁོ་
མོ་ཞོགས་སྔ་ལངས་བྱེད་པར་མི་བཟང་ལ། དགོང་མོ་ཡང་ཁོ་མོའི་རྨིག
པའི་གསེབ་ཏུ་རྡོ་ཐོགས་ཡོད་པར་ཁ་གཡར་ཏེ་སྔ་མོར་ནང་དུ་ཕྱིར་ལོག་
འགྲོ། བྱི་ལའི་སྤྱོད་པ་ནི་ཧ་ཅང་ཁྱད་མཚར་ཞིག་རེད། ཅང་མ་འགོར་
བར་ཚང་མས་གསལ་རྟོགས་བྱུང་བ་ནི། བྱི་ལས་སྒྲུབ་ཐུབ་པའི་ལས་ཀ་
ཞིག་ཡོད་དུས་ཁོ་མོ་གང་དུ་བཙལ་ཡང་རྙེད་རྒྱུ་མེད་ཅིང་། ཆུ་ཚོད་ཁ་
ཤས་རིང་ལ་གར་སོང་ཆ་མེད་དུ་གྱུར་རྗེས། ཟ་མ་བཟའ་དུས་སམ་ཡང་
ན་ཕྱི་དྲོ་ལས་ཀ་གྲོལ་རྗེས་སུ་ད་གཟོད་ཡང་བསྐྱར་མངོན་སར་ཕྱིར་ཐོན་
ཡོང་བ་དེ་རེད། དེ་ལྟ་ནའང་། ཁོ་མོས་རྒྱུན་དུ་གཡར་ཁ་ས་བླ་ན་མེད་པ་
རེ་བཙལ་ནས། སྨེའོ་སྨེའོ་ཞེས་གཅེས་པར་འོས་པའི་སྐད་སྙན་དེ་གྲག་
ཡོང་དུས། ཁོ་མོའི་ཀུན་སློང་རྣམ་པར་དག་པ་ཡིན་པར་ཡིད་མི་ཆེས་
རང་ཆེས་ཡིན། བོང་རྒན་བཎ་རྒྱ་སྨིན་ལ་གསར་བརྗེའི་རྗེས་སུ་འགྱུར་
ལྡོག་ཆེན་པོ་སོང་མེད་པ་འདྲ། ཁོས་ལས་ཀ་ལས་སྐབས་ལྗོན་སིའི་དུས་
སྐབས་དང་འདྲ་བར། དལ་མོས་འདོད་ལ་མི་འདོད་ཀྱིས་ལས་ལ། ནམ་
ཡང་སྒྱིད་ལུག་མི་དྲན་ལ་དང་བླངས་ཀྱང་མི་བྱེད། གསར་བརྗེ་དང་
དེའི་གྲུས་འབྲས་ཐད་ལ་ཁོས་བསམ་ཚུལ་ཅི་ཡང་མི་གླེང་། ཁོང་ལ་ད་
ལྟ་ལྗོན་སི་མེད་པས། སྔོན་ལས་དགའ་ཡི་མི་འདུག་གམ་ཞེས་དྲིས་ཚེ།
ཁོང་གིས། “བོང་བུ་ཚོའི་ཚེ་ཐག་རིང་ནི་རེད། ཁྱེད་ཚོ་ལས་སུ་ཞིག་
གིས་ཀྱང་བོང་བུ་ཤི་བོ་ཞིག་མཐོང་མྱོང་ཡོད་པ་མ་རེད།” ཅེས་ཟེར་ལ།
གཞན་པ་ཚོས་ཀྱང་ཁོའི་རྟོགས་དཀའ་བའི་ལན་འདེབས་དེར་མགོ་
སྒུར་དགོས་བྱུང་།
དེང་སང་གཟའ་ཉི་མ་ལ་ལས་ཀར་འགྲོ་མི་དགོས། ཞོགས་ཇ་
ཡང་ནམ་རྒྱུན་ལས་ཆུ་ཚོད་གཅིག་ལྷག་གིས་འཕྱི་བོ་བྱས་ཏེ་འཐུང་
བ་དང་། ཞོགས་ཇ་འཐུང་ཚར་རྗེས་མཛད་སྒོ་ཡིན་ལ། འདི་ནི་གཟའ་
མཇུག་རྟག་པར་ཆད་མེད་དུ་འཚོགས་ཀྱི་ཡོད། མཛད་སྒོའི་མཛད་རིམ་
དང་པོ་ནི་རྒྱལ་དར་བསྒྲེང་རྒྱུ་ཡིན། གངས་དཀར་ལགས་ཀྱིས་དེ་སྔ་སྒ་
ཆས་ཁང་ནས་རྙེད་པའི། སྐུ་ཞབས་ལྗོན་སི་ལགས་ཀྱི་ཅོག་ཙེའི་ཁེབས་
སུ་སྤྱད་པའི་རས་ལྗང་ཁུ་དེའི་སྟེང་དུ། ཚོན་མདོག་དཀར་པོ་ཅན་གྱི་
རྨིག་པ་དང་རྭ་ཅོའི་རི་མོ་བྲིས་ཤིང་། དུས་དེ་ནས་བཟུང་རས་ཆ་འདི་
རྒྱུན་དུ་གཟའ་ཉི་མའི་ཞོགས་པའི་ཆུ་ཚོད་བརྒྱད་པའི་ཐོག་ཏུ། གཞིས་
ཀའི་ར་སྐོར་ནང་དུ་དར་ཤིང་སྟེང་ཡར་སྒྲེང་གི་ཡོད།གངས་དཀར་གྱིས་
རྒྱལ་དར་ལ་འགྲེལ་བཤད་འདི་ལྟར་བརྒྱབ། རས་གཞི་ལྗང་ཁུ་འདིས།
དབྱིན་ཡུལ་གྱི་ས་གཞི་ཆེན་པོ་མཚོན་གྱི་ཡོད་ལ། དེའི་སྟེང་གི་རྨིག་པ་
དང་རྭ་ཅོས། མ་འོངས་པའི་དུད་འགྲོ་སྤྱི་མཐུན་རྒྱལ་ཁབ་ཀྱི་སྙིང་དོན་
མཚོན་གྱི་ཡོད་ཟེར་བ་དང་། མཇུག་མཐར་ཉིན་གཅིག་ལ་འགྲོ་བ་མིའི
རིགས་ཀྱི་དབང་སྒྱུར་དེ་ཡོངས་སུ་མགོ་རྟིང་བསློགས་རྗེས། སྤྱི་མཐུན་
རྒྱལ་ཁབ་འདིའི་དབང་ཐང་ཡར་ལ་དར་ངེས་ཟེར། རྒྱལ་དར་བསྒྲེངས་
རྗེས་དུད་འགྲོ་ཚང་མ་ཕྱུགས་ཁང་ཆེན་པོ་དེའི་ནང་དུ། སྤྱི་ཁྱབ་ཚོགས་
འདུ་ཚོགས་སུ་གཤར་འགྲོ་ཡི་ཡོད་ལ་ཚོགས་འདུ་འདིར་ཚོགས་ཆེན་
ཞེས་འབོད། ཚོགས་ཆེན་འདི་ནས་འབྱུང་འགྱུར་གྱི་གཟའ་འཁོར་
ཁག་གི་འཆར་གཞི་འཐེན་གྱི་ཡོད་ལ། གྲོས་གཞི་གསར་པ་བཏོན
ནས་ཚང་མས་གྲོས་བསྡུར་བྱེད་ཀྱི་ཡོད། ནམ་རྒྱུན་གྲོས་གཞི་གསར་
པ་འདོན་མཁན་ནི་ཕག་པ་ཚོ་ཡིན་ལ། དུད་འགྲོ་གཞན་པ་ཚོས་ཇི་
ལྟར་འདེམས་ཤོག་འཕེན་དགོས་པའང་ཤེས་ཀྱི་ཡོད། འོན་ཀྱང་། ཁོང་
ཚོས་ནམ་ཡང་རང་ངོས་ནས་གྲོས་གཞི་གསར་པ་གཅིག་ཀྱང་འདོན་
ཐུབ་ཀྱི་མེད། གངས་དཀར་དང་གནའ་ཕོ་བློན་གཉིས་ཀ་གྲོས་བསྡུར་
སྐབས་སུ་གྲག་འགུལ་ཆེས་ཆེ་ཤོས་དེ་ཡིན་མོད། འོན་ཀྱང་། ཚང་
མས་ཧ་གོ་བ་ནི། ཁོང་གཉིས་ཀ་ནམ་ཡང་གྲོས་ཁ་མཐུན་དུས་མེད་
པ་དེ་རེད། ཁོང་ཚོ་གཉིས་ལས་གཅིག་གིས་གྲོས་གཞི་ཞིག་བཏོན་ཚེ།
གཞན་པ་དེས་དེ་ལ་ཁ་གཏད་གཅོག་རྒྱུ་གཏན་འཁེལ་ཡིན། མཐའ་
ན་དུད་འགྲོ་སུ་ཞིག་གིས་ཀྱང་ཁ་གཏད་གཅོག་ཐབས་བྲལ་བའི་གྲོས་
གཞི་སྟེ། ལྡུམ་རའི་ཕར་ཕྱོགས་ཀྱི་ཞིང་ས་ཆུང་ཆུང་དེ། ལས་འཁྱུར་
ངལ་གསོ་བྱས་པའི་དུད་འགྲོ་རྣམས་ལ་ཟུར་བཅད་དུ་འཇོག་རྒྱུའི་གྲོས་
གཞི་ལ་གྲོས་ཐག་གཅོད་སྐབས་ཀྱང་། དུད་འགྲོ་རིགས་མི་འདྲ་བ་ཁག་
ལ་ལས་འཁྱུར་ངལ་གསོའི་ལོ་ཚོད་ཇི་ལྟར་གཏན་འབེབས་བྱེད་དགོས
པའི་ཐད་རྩོད་གླེང་ཚ་ཐག་ཆོད་པ་ཞིག་བྱུང་། ནམ་རྒྱུན<<དབྱིན་ཡུལ་
གྱི་གཅན་གཟན>>ལེན་པ་བརྒྱུད་ནས་ཚོགས་ཆེན་གྱི་མཇུག་སྒྲིལ་གྱི་
ཡོད་ལ། ཕྱི་དྲོ་ནི་སྤྲོ་གསེང་གི་དུས་ཚོད་ཡིན།
ཕག་པ་ཚོས་སྒ་ཆས་ཁང་འདི་ཁོང་ཚོའི་སྤྱི་ཁྱབ་ལས་ཁུངས་སུ་
བསྒྱུར་ནས།འདིར་དགོང་མོ་རྟག་པར།ཁོང་ཚོས་གཞིས་ཁང་ནང་ནས་
འཁྱེར་ཡོང་བའི་དཔེ་དེབ་དེའི་སྟེང་ནས། མགར་ལས་དང་ཤིང་བཟོ་
སོགས་མཁོ་ངེས་ཀྱི་ལག་རྩལ་ཁག་སྦྱོང་གི་ཡོད། གངས་དཀར་གྱིས་ད་
དུང་ཞོར་དུ། ཁོང་གིས་དུད་འགྲོ་ལྷན་ཚོགས་ཞེས་མིང་བཏགས་པའི་
ལྷན་ཚོགས་འདིའི་ཁོངས་སུ་དུད་འགྲོ་གཞན་པ་ཚོ་རྩ་འཛུགས་བྱེད་
པར་བྲེལ་གྱི་ཡོད་ལ།ཁོང་ལ་ལས་ཀ་འདིའི་ཐད་ལ་སུན་སྣང་སྐྱེ་རྒྱུ་མེད།
ཁོང་གིས་བྱ་མོ་ཚོའི་ཆེད་དུ། “བྱ་སྒོང་ཐོན་སྐྱེད་ལྷན་ཚོགས”དང་། བ་
ལང་ཚོའི་ཆེད་དུ། “མཇུག་མ་དག་གཙང་མནའ་མཐུན།” “རི་སྐྱེས་བློ་
མཐུན་སློབ་གསོ་བསྐྱར་སྤེལ་ལྷན་ཚོགས”(འདིའི་དམིགས་ཡུལ་ནི་
བྱི་བ་དང་རི་བོང་འདུལ་ཆེད་དུ་ཡིན)དང་། ལུག་ཚོའི་ཆེད་དུ། “བལ་
འཇམ་ཇེ་དཀར་ལས་འགུལ"སོགས་ཚོགས་པ་འདྲ་མིན་བཙུགས
པ་མ་ཟད། དགོང་མོར་ད་དུང་འབྲི་ཀློག་གི་འཛིན་གྲྭའང་སྡུད་བཞིན
ཡོད། འོན་ཀྱང་སྤྱི་ཡོངས་ནས་བཤད་ན། ལས་གཞི་འདི་ཚང་མ་ཡང་
དག་པ་ཞིག་ལེགས་འགྲུབ་མ་བྱུང་། དཔེ་ཞིག་བླངས་ནས་བཤད་ན།
རི་སྐྱེས་སྲོག་ཆགས་འདུལ་བའི་ལས་གཞི་དེ་ཕལ་ཆེར་དེ་མ་ཉིད་དུ
ལམ་ལྷོངས་མ་བྱུང་། ཁོང་ཚོའི་ཀུན་སྤྱོད་སྔོན་མ་ནང་བཞིན་ཡིན་ལ།
ཁོང་ཚོར་ཅུང་གུ་ཡངས་བྱས་ན་ལམ་སེང་ལམ་ལོག་ཏུ་ཕྱིར་བུད་འགྲོ།
ཞི་ལ་དེ་སློབ་གསོ་བསྐྱར་སྤེལ་ནང་དུ་ཞུགས་པ་ཡིན་ལ། ཉིན་ཁ་ཤས་
རིང་ལ་རྣམ་འགྱུར་ཡག་པོ་བསྟན། ཉིན་ཞིག་ལ་ཁོང་གིས་ཁང་ཀླད་
ནས། རང་ཉིད་ཀྱི་མགོ་ཐོག་ནས་འཕུར་བཞིན་པའི་མཆིལ་པ་སྐོར་
ཞིག་ལ་ཁ་བརྡ་བྱེད་བཞིན་འདུག ཁོང་གིས་མཆིལ་པ་ཚོ་ལ་ད་ལྟ་དུད་
འགྲོ་ཚང་མ་བློ་མཐུན་ཡིན་པ་དང་། མཆིལ་པ་སུ་ཞིག་ལ་འདོད་པ་
ཡོད་ན། མར་འཕུར་ནས་ཁོང་གི་སྡེར་མོའི་སྟེང་དུ་བབས་ཆོག་ཅེས་
བཤད།འོན་ཀྱང་མཆིལ་པ་ཚོ་ཐག་ཉེ་སར་བཅར་གྱི་མེད།
གང་ལྟར་འབྲི་ཀློག་འཛིན་གྲྭ་ཧ་ཅང་ལམ་ལྷོངས་བྱུང་། ལོ་དེའི་
སྟོན་ཁར་སླེབས་དུས། གཞིས་ཀའི་འདིའི་སྟེང་གི་དུད་འགྲོ་ཕལ་ཆེ་བ།
ཚད་ངེས་ཅན་ཞིག་གི་ཐོག་ནས་ཡིག་རྨོངས་ལས་ཐར་ཡོད།
ཕག་པ་ཚོ་ལ་མཚོན་ནས་བཤད་ན། ཁོང་ཚོ་དེང་སང་འབྲི་ཀློག་
གཉིས་ཀར་བྱང་ཆུབ་ཡོད། སྒོ་ཁྱི་ཚོས་ཀྱང་ཀློག་འདོན་ཡག་ཙམ་ཤེས།
འོན་ཀྱང་།ཁོང་ཚོས་བཀའ་རྩ་བདུན་འདོན་པ་ལས། གཞན་པ་ཅི་ཡང་
ཀློག་པར་སྤྲོ་སེམས་མེད། ར་མ་སྨུག་རིལ་གྱི་ཀློག་འདོན་བྱང་ཚད་སྒོ་
ཁྱི་ཚོ་ལས་ཅུང་མཐོ་ལ། ཁོ་མོས་གད་སྙིགས་ནང་ནས་ཡར་བསྒྲུགས་
པའི་ཚགས་པར་རྙིང་རལ་དེ་ལས་ཚན་པ་འགའ་རེ། དགོང་དྲོར་དུད་
འགྲོ་གཞན་པ་ཚོར་ཀློག་གི་ཡོད།བོང་རྒན་བཎ་རྒྱ་སྨིན་གྱི་ཀློག་འདོན
ནུས་པ་ཕག་པ་ཚོ་དང་འདྲ་བར་མཐོ་ནའང་། ཁོང་གིས་ནམ་ཡང་རང་
ཉིད་ཀྱི་ཁྱད་ནུས་དེ་བེད་སྤྱོད་མི་བྱེད། ཁོང་གིས་ཟེར་ན། རང་ཉིད་ཀྱིས་
ཤེས་ཚོད་ལྟར་ན། ད་བར་དུ་ཀློག་རིན་ཡོད་པའི་ཡི་གེ་ཞིག་མཐོང་མ་
སོང་ཟེར། ཁི་ལོ་ཝིར་གྱིས་གསལ་བྱེད་ཆ་ཚང་ཀློག་ཐུབ་མོད། འོན་
ཀྱང་། ཡི་གེ་དེ་ཚོ་བསྡུས་དེད་བྱས་ནས་ཀློག་མི་ཤེས། རྨིག་ཆེན་
གསལ་བྱེད་ཡི་གེ“D”མན་ཆད་དུ་འགྲོ་མི་ཐུབ་ལ། ཁོང་གི་སྟོབས་ཆེ་
བའི་རྨིག་པས་ཐང་གི་ས་རྡུལ་གྱི་ཁྲོད་དུ། “A,B,C,D” བྲིས་རྗེས།
རང་ཉིད་ཀྱི་རྣ་བ་གཉིས་ཀ་ལྟག་ལ་བསྙེས་ཏེ་ཡི་གེ་འདི་དག་ལ་བལྟས་
ནས། མཚམས་ལ་ལར་ཐོད་སྤུ་འགུལ་ཙམ་བྱེད་བཞིན། བློ་རིག་ཡོད་
རྒུ་བསྒྲིམས་ཏེ། དེའི་འཕྲོར་སླེབས་དགོས་པའི་ཡི་གེ་དེ་གང་ཡིན་དྲན་
ཐབས་བྱས་མོད་། འོན་ཀྱང་། ནམ་ཡང་ལམ་ལྷོངས་མ་བྱུང་། དྲང་མོར་
བཤད་ན། མཚམས་ལ་ལར་ཁོང་གིས“E,F,G,H”བར་དུ་སྦྱངས་
ནའང་། ཡི་གེ་འདི་དག་ངོས་ཟིན་དུས“A,B,C,D”བཞི་བོ་ཡོངས་
སུ་བརྗེད་ཟིན་འདུག མཇུག་མཐར་ཁོང་གིས། གསལ་བྱེད་ཡི་གེ་དང་
པོ་བཞི་བོས། རང་ཉིད་ཀྱི་འདོད་པ་ཁེངས་པར་བྱ་རྒྱུ་ཐག་གིས་བཅད་
ནས། ཡི་གེ་འདི་དག་རང་ཉིད་ཀྱི་དྲན་ཤེས་ལས་གསལ་བོར་འདུག
ཆེད། ཉིན་རྒྱུན་ཡི་གེ་འདི་དག་ཚར་གཅིག་གཉིས་རེ་འབྲི་བཞིན་ཡོད།
མཱོ་ལིས་ཀྱིས་རང་ཉིད་ཀྱི་མིང་འབྲི་བྱེད་ཀྱི་དབྱངས་གསལ་ཡི་གེ་དྲུག་
པོ་དེ་དག་མ་གཏོགས། གཞན་པའི་ཡིག་རྡོག་གཅིག་ཀྱང་སྦྱོང་ཐབས་
མ་བྱས། ཁོ་མོས་ལྕུག་ཕྲན་འགའ་རེ་སྤྱད་དེ། ཡི་གེ་འདི་དག་གྲ་དག་
མོས་བསྒྲིགས་རྗེས། དེའི་སྟེང་མེ་ཏོག་གིས་བརྒྱན་ཏེ། ཡིག་ཚོགས་འདི་
ལ་སྨོན་སེམས་དང་བཅས་དེའི་མཐའ་རུ་སྐོར་བར་འགྲོ་ཡི་ཡོད།
གཞིས་ཀའི་སྟེང་གི་དེ་མིན་གྱི་དུད་འགྲོ་གཞན་པ་ཚོའི་གྲས་ནས།
གསལ་བྱེད་ཡི་གེ་དང་པོའི་ཕན་ལ་འགྲོ་ཐུབ་མཁན་མ་བྱུང་། ཤེས་
རྟོགས་བྱུང་བ་ལྟར་ན། ལུག་དང་ཁྱིམ་བྱ། དེ་བཞིན་བྱ་གག་སོགས་
དུད་འགྲོ་རིག་རྟུལ་སྐོར་ཞིག་གིས། མཐའ་ན་བཀའ་རྩ་བདུན་པོའང་
བློ་ལ་ངེས་ཐུབ་མི་འདུག གངས་དཀར་གྱིས་བསམ་བློ་ཡུན་རིང་ལ་
བཏང་རྗེས། བཀའ་རྩ་བདུན་པོ་དོན་དམ་པར་བྱས་ན། ལེགས་བཤད་
ཚིག་ཕྲེང་གཅིག་གི་ནང་དུ་བསྡུས་ན་ཆོག་ཅེས་ཁྱབ་བསྒྲགས་གནང་
སོང་ལ། ལེགས་བཤད་དེ་ནི་འདི་ལྟར་སྟེ། “རྐང་བཞི་བཟང་། རྐང་
གཉིས་ངན།” ཞེས་པའོ།། ཁོང་གིས་ཟེར་ན། འདིའི་ནང་དུ་དུད་འགྲོའི་
རིང་ལུགས་ཀྱི་རྩ་དོན་ཡོངས་རྫོགས་འདུས་ཡོད་ལ། སུ་ཞིག་གིས་
འདིའི་གོ་བ་ཡང་དག་པ་ཞིག་རྟོགས་ན། དེ་ནི་མིའི་རིགས་ཀྱི་ཤུགས་
རྐྱེན་འོག་ཏུ་འགྲོ་བའི་ཉེན་ཁ་ལས་ཐར་ཡོད་ཟེར། བྱ་རིགས་ཚོའང་
རྐང་བ་གཉིས་ཅན་ཡིན་པའི་རྐྱེན་གྱིས། ཁོང་ཚོས་ཐོག་མ་ཉིད་ནས་
ངོ་རྒོལ་བྱས། འོན་ཀྱང་། གངས་དཀར་གྱིས་གནས་ཚུལ་ངོ་མ་ནི་འདི་
འདྲ་མིན་ཚུལ་གསལ་བཤད་བྱས།
“བློ་མཐུན་རྣམ་པ། བྱའི་གཤོག་པ་ནི།” ཞེས་ཁོང་གིས་འགྲེལ་
བཤད་རྒྱག་རྒྱུར། “སྐུལ་འདེད་རང་བཞིན་གྱི་དབང་བོ་ཞིག་ཡིན་པ་
ལས། བཀོལ་སྤྱོད་རང་བཞིན་གྱི་དབང་བོ་ཞིག་མ་རེད། དེ་བས་གཤོག་
པ་འདི་རྐང་བ་ཞིག་ལ་ངོས་འཛིན་བྱེད་དགོས་པ་ཡིན། མིའི་རིགས་
ཀྱི་ཐུན་མོང་མ་ཡིན་པའི་ཁྱད་རྟགས་ནི། ཁོའི་ལག་པ་ཡིན་ལ། འདི་
ནི་ཁོས་མ་རབས་ཐ་ཤལ་གྱི་བྱ་བ་ཡོངས་རྫོགས་སྒྲུབ་བྱེད་ཀྱི་ལག་ཆ་
རེད།”
བྱ་ཚོས་གངས་དཀར་གྱི་སྐད་ཆ་རིང་བོ་དེའི་གོ་བ་ཆེན་པོ་མ་
ལོན་མོད། འོན་ཀྱང་། ཁོང་ཚོས་ཁོང་གི་འགྲེལ་བཤད་དེ་དང་ལེན་
བྱས་པ་དང་། དུད་འགྲོ་ཅུང་ཞི་དུལ་ཚོས་ལེགས་བཤད་གསར་པ་འདི་
བློར་འཛིན་མགོ་བརྩམས། “རྐང་བཞི་བཟང་། རྐང་གཉིས་ངན།” ཞེས་
པའི་ལེགས་བཤད་འདི། ཕྱུགས་ཁང་གི་གྱང་ངོས་སུ་ཡོད་པའི་བཀའ་
རྩ་བདུན་གྱི་ཀླད་དུ། ཅུང་ཆེན་པོས་བྲིས་ཡོད། ལུག་རྣམས་ཀྱིས་
ལེགས་བཤད་འདི་བློར་ཟིན་རྗེས། དེ་ལ་དགའ་སྣང་ཆེན་པོ་བྱུང་ཡོད་
ལ༑ མཚམས་ལ་ལར་ཁོང་ཚོ་ཞིང་ནང་དུ་ཉལ་ནས་སྡོད་སྐབས། “རྐང་
བཞི་བཟང་། རྐང་གཉིས་ངན།" ཞེས་འབའ་སྒྲ་དིར་དིར་གྱིས་ཀློག་གི་
ཡོད་ལ། འདི་ལྟར་ཆུ་ཚོད་ནས་ཆུ་ཚོད་བསྟུད་དེ་བཀླགས་ཀྱང་། ཐང་
ཆད་སྣང་རྩ་བ་ནས་མ་བྱུང་།
གནའ་ཕོ་བློན་གྱིས། གངས་དཀར་གྱིས་རྩ་འཛུགས་བྱས་པའི་
ཚོགས་པ་འདྲ་མིན་གྱི་ཕྱོགས་ལ། སྤྲོ་སྣང་ཆེན་པོ་སྟོན་གྱི་མེད། ཁོང་
གིས། གཞོན་སྐྱེས་ཚོར་སློབ་སྦྱོང་སྤྲོད་རྒྱུ་ནི། ད་ལྟ་གཞི་ནས་ཆེན་པོ་
ཆགས་ཚར་བའི་དུད་འགྲོ་ཚོའི་དོན་དུ་བསྒྲུབ་དགོས་པའི་དོན་དག་ཅི་
དང་བསྡུར་ནའང་གལ་ཆེ་བ་ཡིན་ཟེར། འབྲུ་རིགས་བརྔ་སྡུད་བྱས་ཟིན་
པའི་རྗེས་ཏག་ཏག་ལ། རྒྱ་སེ་དང་དྲིལ་སྔོན་གཉིས་ཀར་ཕྲུ་གུ་བཙས་
ཤིང་། ཁོང་ཚོ་གཉིས་ཀར་བསྡོམས་པས་ཁྱི་ཕྲུག་སྲ་ཐག་ཐག་དགུ་
བཙས། ཁྱི་ཕྲུག་ཚོ་འོ་ཐག་ཆོད་མ་ཐག་ཏུ། གནའ་ཕོ་བློན་གྱིས་ཁོང་
ཚེ་རང་ཉིད་ཀྱི་ཨ་མའི་རྩ་ནས་འཁྱེར་ཏེ། ཁོང་ཚོའི་སློབ་སྦྱོང་གི་ཐད་
ཁོང་རང་ཉིད་ཀྱིས་འགན་འཁུར་རྒྱུ་ཡིན་ཟེར་ཞིང་། ཁྱི་ཕྲུག་རྣམས་སྒ་
ཆས་ཁང་གི་སྟེང་ཁང་ཆུང་ཆུང་དུ་འཁུར་ནས་དེར་བཞག སྟེང་ཁང་
འདིར་སྒ་ཆས་ཁང་ནས་སྐས་འཛེགས་བརྒྱུད་ནས་འགྲོ་བ་མ་གཏོགས་
གཞན་པའི་འགྲོ་ལམ་མེད། ཁོང་ཚོ་འདི་ལྟར་འཇིག་རྟེན་ལས་ལོགས་
སུ་བཅད་པའི་རྐྱེན་གྱིས། མི་འགྱངས་པར་གཞིས་ཀའི་དུད་འགྲོ་ཚང་
མས།ཁོང་ཚོ་འཇིག་རྟེན་འདིར་ཡོད་པའང་ཡོངས་སུ་བརྗེད་ཟིན།
འོ་མ་རྣམས་གང་དུ་ཕྱིན་པའི་གསང་བ་དེ་མི་འགྱངས་པར་ལྷང་ལ་
བུད། དེ་ནི་ཉིན་ལྟར་ཕག་ལྟོའི་ནང་དུ་བསྲེས་ཀྱི་ཡོད་འདུག ཀུ་ཤུ་རྣམས་
སྔ་མོར་སྨིན་ཡོང་གི་འདུག་ལ། ལྡུམ་རའི་ནང་གི་རྩྭ་ལྡུམ་ཁྲོད་དུ། སྡོང་
མགོ་ནས་མར་ཟགས་པའི་ཤིང་ཏོག་གིས་གང་འདུག དུད་འགྲོ་ཚང་
མའི་སེམས་སུ། ཤིང་ཏོག་འདི་དག་ནི་དུད་འགྲོ་ཚང་མའི་ཁྲོད་དུ་འདྲ་
མཉམ་གྱིས་བགོ་རྒྱུ་ཡིན་ཤག་ཏུ་བསམ་ཡོད། ཡིན་ནའང་།ཉིན་གཅིག་
ལ་སར་ཟགས་ཡོད་པའི་ཤིང་ཏོག་ཚང་མ་བསྡུས་ཏེ། ཕག་པ་ཚོས་
ལོངས་སུ་སྤྱོད་ཆེད་དུ་སྒ་ཆས་ཁང་དུ་འཁྱེར་ཡོང་དགོས་པའི་བཀའ་
ཕབ། གནས་ཚུལ་འདི་མཐོང་རྗེས་དུད་འགྲོ་འགའ་རེས་མི་འདོད་པའི་
རྣམ་འགྱུར་བསྟན་ནའང་། འབྲས་བུ་ཅི་ཡང་མ་ཐོན། ཕག་པ་ཚང་མ
དང་། ཁྱད་པར་དུ་གངས་དཀར་དང་གནའ་ཕོ་བློན་གཉིས་ཀྱང་། ཐག་
གཅོད་འདི་ལ་ཡོངས་སུ་འཐད་པ་རེད། དེ་བས། ཕག་པ་ལྕེ་གཉིས་ཚང་
མ་ལ་དགོས་ངེས་ཀྱི་གསལ་བཤད་བྱེད་དུ་མངགས་འདུག
“བློ་མཐུན་རྣམ་པ།”" ཞེས་ཁོང་གིས་སྐད་གསང་མཐོན་པོས།
“ངས་བལྟས་ན།ཁྱོད་ཚོ་ལས་སུ་ཞིག་གིས་ཀྱང་ང་ཚོ་ཕག་པ་ཚོས་འདི་
ལྟར་བྱེད་པ་ནི། སྒེར་སེམས་ཆེ་བའི་དབང་གིས་ཡིན་པའམ། ཡང་ན་
དམིགས་བསལ་ཁེ་དབང་ལེན་པའི་ཆེད་དུ་རེད་བསམ་གྱི་ཡོད་རྒྱུ་མ་
རེད། ཨེ་རེད། ང་ཚོའི་ནང་ནས་མང་བོ་ཞིག མཐའ་ན་འོ་མ་དང་ཀུ་
ཤུ་ལ་དགའ་ཡང་མི་དགའ། ང་རང་ཉིད་ལ་མཚོན་ནའང་འདི་དག་ལ་
མི་དགའ། ང་ཚོས་བཟའ་བཏུང་འདི་དག་ལོངས་སུ་སྤྱོད་པའི་དམིགས་
ཡུལ་ནི། ང་ཚོའི་བདེ་ཐང་ཁོ་ནའི་ཆེད་དུ་ཡིན། འོ་མ་དང་ཀུ་ཤུ་གཉིས་
ཀྱི་ནང་དུ། ཕག་པའི་བདེ་ཐང་འགན་སྲུང་བྱེད་པའི་རྫས་སྣ་འདུས་ཡོད་
པ་རེད། (བློ་མཐུན་རྣམ་པ་ཚོ། འདི་ནི་ཚན་རིག་གི་ཐོག་ནས་ར་སྤྲད་
པའི་བདེན་དོན་ཞིག་ཡིན།) ང་ཚོ་ཕག་པ་ཚོ་ནི་ཀླད་ཤུགས་ངལ་རྩོལ་
པ་རེད། གཞིས་ཀ་ཧྲིལ་བོའི་དོ་དམ་དང་རྩ་འཛུགས་ཀྱི་ལས་ཀ་ཚང་མ་
ང་ཚོར་བརྟེན་ཡོད་པ་རེད། ཉིན་དང་མཚན་དུ། ང་ཚོས་ཁྱེད་ཚོའི་བདེ་
སྡུག་ལ་བལྟས་ནས་བསྡད་ཡོད། ང་ཚོས་འོ་མ་དེ་དག་འཐུང་བ་དང་
ཀུ་ཤུ་དེ་དག་བཟའ་བ་ནི། ཁྱེད་ཚོ་ཁོ་ནའི་ཆེད་དུ་ཡིན། ང་ཚོ་ཕག་པ་
ཚེས་རང་འཁྲིའི་ལས་འགན་མ་ཐེགས་པ་ཡིན་ན། འབྲས་བུ་ཅི་ཞིག་
འབྱུང་རྒྱུ་ཡིན་པ་ཁྱེད་ཚོས་ཤེས་ཀྱི་ཡོད་དམ། ལྗོན་སི་ཕྱིར་ཡོང་གི་རེད།
རེད་ཡ།ལྗོན་སི་ཕྱིར་ཡོང་གི་རེད།དེ་གཏན་འཁེལ་རེད།བློ་མཐུན་ཚོ།”
ཞེས་ལྕེ་གཉིས་ཀྱིས་མཇུག་མ་གཡུག་གཡུག་བྱེད་བཞིན་ཕར་འགྲོ་
ཚུར་འགྲོ་བྱས་ཏེ། ཧ་ལམ་ངོ་དགའ་སྐྱབས་ཞུ་བྱེད་པ་ལྟར་མུ་མཐུད་དུ་
ཟེར་དོན།“ཁྱེད་ཚོའི་གྲས་ནས་སུ་ཞིག་གིས་ཀྱང་།ལྗིན་སི་ཕྱིར་སླེབས་
ན་འདོད་ཀྱི་ཡོད་རྒྱུ་མ་རེད། ཡོད་དམ།”
དུད་འགྲོ་ཚོ་ལ་ཡོངས་སུ་ཐག་གིས་ཆོད་པའི་དོན་དག་སྣ་གཅིག་
མ་གཏོགས་མེད་པའི་དབང་དུ་བཏང་ན། སྣ་གཅིག་དེ་ནི་ཁོང་ཚོས་
ལྗོན་སི་ཕྱིར་ཡོང་བ་མཐོང་འདོད་མེད་པ་དེ་ཡིན། ཁོང་ཚོར་གནད་
དོན་ལ་ཟུར་འདི་ནས་བལྟ་རུ་བཅུག་པ་ན། ཚང་མ་ཁ་ཁུ་སིམ་མེར་
གྱུར། རེད། ཕག་པ་ཚོ་བདེ་ཐང་ངང་གནས་པར་བྱེད་རྒྱུ་དེ། གང་ཅི་
ལས་ཀྱང་གལ་ཆེན་ཡིན་པ་གསལ་བོ་རེད། དེ་བས་རྩོད་གླེང་ཅི་ཡང་
མེད་པའི་སྒོ་ནས། སར་ཟགས་པའི་ཀུ་ཤུ(དང་ཤུལ་དུ་ལྷག་པ་རྣམས་
སྨིན་ཚེ)ཚང་མ་ཕག་པ་ཚོ་ཁོ་ནའི་ཆེད་དུ་ཟུར་འཇོག་བྱེད་རྒྱུ་ཐག་
གིས་བཅད།

བཞི།

ལོ་དེའི་དབྱར་མཇུག་ལ་སླེབས་དུས། དུད་འགྲོའི་གཞིས་ཀའི་
སྟེང་དུ་ཅི་ཞིག་བྱུང་བའི་གསར་འགྱུར་དེ་རྫོང་གི་ས་ཁུལ་ཕྱེད་ཀ་ཙམ་
དུ་མཆེད། གངས་དཀར་དང་གནའ་ཕོ་བློན་གཉིས་ཀྱིས་རྒྱུན་དུ་ཕུག་
རོན་ཁྱུ་གཅིག་ཕྱི་ཕྱོགས་སུ་བཏང་ནས། ཉེ་འཁོར་གྱི་གཞིས་ཀ་ཁག་
གི་སྟེང་གི་དུད་འགྲོ་ཚོར་འབྲེལ་འདྲིས་བྱས་ཏེ།ཁོང་ཚོར་གསར་བརྗེའི་
ལོ་རྒྱུས་ངོ་སྤྲོད་དང་། <<དབྱིན་ཡུལ་གྱི་གཅན་གཟན>>གྱི་གདངས་རྟ་
འཆད་འཁྲིད་བྱེད་དུ་བཅུག
དུས་སྐབས་འདི་དག་ཏུ། སྐུ་ཞབས་ལྗོན་སི་ཡིས་རང་ཉིད་ཀྱི་དུས་
ཚོད་ཕལ་ཆེར་ཝིས་ལིན་གྲོང་གི་སེང་དམར་ཆང་ཁང་གི་ཆང་སྟེགས་
མདུན་དུ་བཏང་ནས་བསྡད་ཡོད་ལ། ནམ་རྒྱུན་ཉན་མཁན་རེ་ཡོད་ཚེ།
ཕན་ཐོགས་སྤུ་ཙམ་མེད་པའི་དུད་འགྲོ་ཁྱུ་གཅིག་གིས། ཁོང་རང་རང་
ཉིད་ཀྱི་ཁྱིམ་གཞིས་ལས་མཐར་སྤྲད་པའི་སྐོར་གྱི། རྒྱུ་འབྲས་མེད་པའི་
དོན་དངོས་འདི་ལ་འཁང་ར་རྫོགས་རྒྱུ་མེད་པ་ཞིག་བྱེད་ངེས། ཞིང་པ་
གཞན་པ་ཚོས་རྩ་བའི་ཆ་ནས་ཁོང་ལ་གདུང་སེམས་མཉམ་སྐྱེད་ཀྱི་
རྣམ་པ་བསྟན་ནའང་། ཁོང་ལ་སྐབས་འཕྲལ་དུ་རོགས་རམ་ཆེན་པོ་
བྱེད་མཁན་མ་བྱུང་། དོན་ངོ་མར་བཤད་ན། ཁོང་ཚོ་ཚང་མའི་སེམས་
གཏིང་དུ་ལྐོག་ནས་དྲན་བཞིན་པ་ནི།ཅི་འདྲ་བྱས་ཏེ་ལྗོན་སི་ཡི་ཆག་སྒོ་
དེ་རང་ཉིད་ཀྱི་ཁེ་ཕན་དུ་སྒྱུར་ཐབས་བྱེད་རྒྱུའི་སྐོར་དེ་རེད། འོན་ཀྱང་
སྟབས་ལེགས་པ་ཞིག་ལ། དུད་འགྲོའི་གཞིས་ཀའི་གཡས་གཡོན་གྱི་
ཁྱིམ་མཚེས་གཞིས་ཀ་གཉིས་ཀའི་བདག་པོ་གཉིས་པོ་ཁྱི་དང་ར་ནང་
བཞིན་གཏན་དུ་འགྲིག་རྒྱུ་མེད་པའི་དགྲ་བོ་ཡིན། གཞིས་ཀ་གཅིག་
གི་མིང་ལ་ཝ་ནགས་གཞིས་ཀ་ཟེར་ཞིང་། དེ་ནི་སྣང་མེད་དུ་བཞག་སྟེ་
ཡར་རྒྱས་སུ་མ་བཏང་བའི་ཞིང་གཞིས་ཆེན་པོ་ཞིག་ཡིན་ལ། མཐའ་
འཁོར་ཡོངས་རྫོགས་བདག་སྐྱོང་མ་བྱས་པའི་བཙུགས་ཤིང་གིས་གང་
ཡོད། ཞིང་གཞིས་འདིའི་རྩ་ས་ཚང་མ་བེད་མེད་དུ་གྱུར་ཡོད་ལ་། ཞིང་
མཐའི་ར་བ་ཡང་བལྟ་སྲོལ་མེད་པའི་གནས་སུ་ལྷུང་ཡོད། གཞིས་ཀ་
འདིའི་བདག་པོ་ནི་སྐུ་ཞབས་ཕིལ་ཁིན་ཊོན་ཡིན་ཞིང་། ཁོང་ནི་འདྲིས་
གཤིབ་བདེ་བའི་ཞིང་པ་ཞིག་ཡིན་ལ། ཁོང་གིས་རང་ཉིད་ཀྱི་དུས་ཚོད་
ཕལ་ཆེར་དུས་ཚིགས་ལྟར་ཉ་འཛིན་པ་དང་རི་དྭགས་རྔོན་པས་འདའ་
བར་བྱེད་ཀྱི་ཡོད། གཞིས་ཀ་གཞན་པ་དེ་ས་ལེབ་ཞིང་གཞིས་ཡིན་
ཞིང་། གཞིས་ཀ་འདི་ས་རྒྱ་ཆུང་མོད་བདག་སྐྱོང་ཡག་པོ་བྱས་ཡོད།
གཞིས་ཀ་འདིའི་བདག་པོ་ནི་སྐུ་ཞབས་ཧྥེར་ཌེ་རིག་ཡིན་ཞིང་། ཁོང་
ནི་རྣམ་རིག་བཀྲ་བའི་སྐྱེས་པ་སྲ་མོ་ཞིག་ཡིན་ལ། ནམ་རྒྱུན་ཁྲིམས་
ལ་ཐུག་འདུག་དགོས་པ་ཞིག་ཡིན། ཁོ་ནི་གནད་དོན་ཅི་ཞིག་ཡིན་
རུང་ལས་སླ་བོས་ཁས་ལེན་བྱེད་མི་སྲིད་པའི་ཐད་ལ་མིང་དུ་གྲགས་པ་
ཞིག་ཀྱང་ཡིན། ཁྱིམ་མཚེས་འདི་གཉིས་ཀ་ཕན་ཚུན་ལ་ཧ་ཅང་སྡང་
དྲགས་པའི་རྐྱེན་གྱིས། ཁོང་གཉིས་ཀ་གནད་དོན་གང་གི་ཐད་ལའང
ཁ་འཆམ་དུས་ཤིག་མེད་ལ། མཐའ་ན་ཁོང་ཚོ་གཉིས་ཀར་ཕན་པའི
དོན་ཞིག་ཡིན་ཡང་ཁ་མཐུན་གྱི་མེད།
དེ་ལྟ་ནའང་། དུད་འགྲོའི་གཞིས་ཀའི་སྟེང་གི་གསར་བརྗེ་ཡིས་
ཁོང་གཉིས་ལ་འཇིགས་སྐྲག་བསླངས་ཡོད་ལ། རང་ཉིད་ཀྱི་དུད་འགྲོ་
ཚོས་གྱེན་ལངས་དེའི་སྐོར་མི་ཤེས་པའི་ཆེད་དུ། ཅི་ལྟར་འགོག་རྒོལ་
བྱེད་པའི་ཐད་ལ་སེམས་པ་ཧ་ཅང་འཚབ་བཞིན་ཡོད། ཐོག་མར་ཁོ་
གཉིས་ཀྱིས་དུད་འགྲོ་ཚོས་ཞིང་གཞིས་འཛིན་སྐྱོང་བྱེད་པའི་སྣང་ཚུལ་
ཐད་ཁྲེལ་དགོད་བྱེད་ཁུལ་བྱས། ཁོང་གཉིས་ཀྱིས་འདི་དག་ཚང་མ་
གཟའ་འཁོར་གཅིག་གཉིས་ཀྱི་ནང་དུ་མཇུག་རྫོགས་འགྲོ་ཡི་རེད་ཅེས་
བཤད། ཁོང་གཉིས་ཀས་མི་ཡི་གཞིས་ཀའི(ཁོང་གཉིས་ཀྱིས་གཞིས་ཀ་
འདི་ལ་ཨུ་ཚུགས་མཐའ་སྐྱེལ་གྱིས་མི་ཡི་གཞིས་ཀ་འབོད་ཀྱི་ཡོད་དེ་
དུད་འགྲོའི་གཞིས་ཀ་ཞེས་པའི་མིང་འདི་ཁོང་ཚོའི་སེམས་ནང་དུ་ཤོང་
གི་མེད)སྟེང་གི་དུད་འགྲོ་ཚོས་རྒྱུན་ཆད་མེད་པར་ནང་འཛིང་བྱས་ཏེ།
མི་འགྱངས་པར་ལྟོགས་ཤི་ཐེབས་ངེས་ཡིན་པར་བརྗོད།འོན་ཀྱང་།དུས་
ཀྱི་འཁོར་ལོའི་འགྲོས་དང་བསྟུན་ནས། དུད་འགྲོ་ཚོ་ལྟོགས་ཤི་ཐེབས་
ཀྱི་མེད་པ་ར་སྤྲོད་བྱུང་བ་ན། ཁོང་ཚོས་ཀྱང་སྐད་ཆའི་གདངས་འགྲོས་
བསྒྱུར་ཏེ། དེང་སང་དུད་འགྲོའི་གཞིས་ཀའི་སྟེང་དུ། འཇིགས་རུང་ཐ་
ཤལ་གྱི་དོན་དག་འབྱུང་གི་ཡོད་སྐོར་གླེང་མགོ་བརྩམས། ཁོང་ཚོས།
གཞིས་ཀ་དེའི་སྟེང་གི་དུད་འགྲོ་ཚོས་ནང་དམེ་བྱས་ཏེ། རིགས་མཐུན་
གྱི་ཤ་ཁྲག་བཟའ་བཞིན་ཡོད་ཚུལ་དང་། དུད་འགྲོ་ཕན་ཚུན་ལ་རྨིག་
ལྕགས་ཚ་བོས་མནར་གཅོད་གཏོང་གི་ཡོད་ཚུལ། དེ་བཞིན་སྐྱེ་དམན་
ཚང་མ་མཉམ་སྤྱོད་བྱེད་ཀྱི་ཡོད་ཚུལ་སོགས་བསྒྲགས་པ་དང་ཆབས་
ཅིག ཕིལ་ཁིན་ཊོན་དང་ཧྥེར་ཌེ་རིག་གཉིས་ཀྱིས། འདི་ནི་རང་བྱུང་གི་
ཆོས་ཉིད་ལ་གྱེན་ལོག་བྱས་པའི་མཇུག་འབྲས་ཡིན་ཚུལ་བསྒྲགས།
ཡིན་ནའང་། སྒྲུང་འདི་དག་ལ་ཡིད་ཆེས་ཡོངས་སུ་ཐོབ་པ་ཞིག་
ནམ་ཡང་འབྱུང་མ་ཐུབ། དེ་ལས་ལྡོག་སྟེ། དུད་འགྲོ་ཚོས་འགྲོ་བ་མིའི་
རིགས་མཐར་སྤྲོད་བཏང་ནས། རང་ཉིད་ཀྱི་ལས་དོན་རང་ཉིད་ཀྱིས་
སྒྲུབ་ཀྱིན་ཡོད་སའི་ཞིང་གཞིས་ངོ་མཚར་ལྡན་པ་ཞིག་ཡོད་སྐོར་
གྱི་གཏམ་འཆལ་ཞིག རྣམ་པ་དང་ངོ་བོ་མི་འདྲ་བའི་བརྒྱུད་ལམ་སྣ་
ཚོགས་བརྒྱུད་ནས་ཁྱབ་བརྡལ་དུ་འགྲོ་བཞིན་ཡོད་ལ། ལོ་ཧྲིལ་བོའི་
རིང་དུ། གསར་བརྗེའི་གྱེན་ལོག་གི་རླབས་རྒྱུན་ཞིག་ཡུལ་གྲུ་སོ་སོའི་
ཞིང་གྲོང་ཡོངས་སུ་ཁྱབ། སྤྱིར་གླང་རྒན་རྣམས་ནི་ནམ་ཡང་ཧ་ཅང་
བཀོལ་སྤྱོད་བདེ་བའི་དུད་འགྲོ་ཡིན་མོད། ད་ལྟ་གློ་བུར་དུ་འཇིགས་སུ་
རུང་བ་ཞིག་ཏུ་གྱུར་ཡོད་ལ། ལུག་རྣམས་ཀྱིས་ར་བ་གཏོར་ནས་འདབ་
གསུམ་ལོ་མ་ཧམ་ཟོས་བྱས། བ་ལང་རྣམས་ཀྱིས་འོ་ཟོར་འཕྲ་ཡིས་
བརྒྱབ་ནས་མགོ་རྟིང་བསློགས་པ་དང་། རྔོན་ཁྱིས་བདག་པོའི་བཀའ་
དང་ལེན་མི་བྱེད་པར། བཀོད་མངགས་གཏོང་སའི་ལྡོག་ཕྱོགས་
སུ་བརྒྱུགས། མདོར་བསྡུས་ཏེ་བཤད་ན། <<དབྱིན་ཡུལ་གྱི་གཅན་
གཟན>> གྱི་གདངས་དང་། མཐའ་ན་གླུ་ཚིག་ཀྱང་གང་ས་གང་དུ་
སླེབས་འདུག་ལ། དེ་དར་ཁྱབ་ཏུ་འགྲོ་བའི་མགྱོགས་ཚད་ནི་བློ་ཡུལ་
ལས་འདས་པ་ཞིག་རེད། འགྲོ་བ་མིའི་རིགས་ཀྱིས་གླུ་འདི་གོ་ཚེ་རང་
ཉིད་ཀྱི་ཁྲོ་བ་གནོན་མི་ཐུབ་མོད། འོན་ཀྱང་། ཁ་ནས་གླུ་དེ་ནི་དངོས་
གནས་གད་མོ་ཤོར་བའི་གནས་ཤིག་ཏུ་བརྩི་བཞིན་ཡོད་ཁུལ་བྱས།
ཁོང་ཚོས། དུད་འགྲོ་ཚོས་སྙིང་བོས་སྟོང་བའི་གད་སྙིགས་ལྟ་བུའི་གླུ་
འདི་འདྲ་ཞིག་ག་འདྲ་བྱས་ཏེ་རྩོམ་རྒྱུ་སེམས་ལ་ཤར་བ་ཡིན་ནམ་
ཟེར་ལ། དུད་འགྲོ་སུ་ཞིག་གིས་གླུ་འདི་ལེན་བཞིན་པ་མཐོང་ཚེ་དེ་མ
ཉིད་དུ་གཅར་རྡུང་སྒ་སྐྱ་རྡུང་རྡུང་བྱེད་པ་རེད། དེ་ལྟ་ནའང་། གླུ་དེ་དར་
ཁྱབ་ཏུ་འགྲོ་བ་ནི་ལྡོག་ཐབས་བྲལ་བ་ཞིག་ཏུ་གྱུར། བྱེའུ་འཇོལ་མོ་
རྣམས་ཀྱིས་ར་སྐྱོར་རྩི་ཤིང་སྟེང་ནས་གླུ་དབྱངས་གྱུར་གྱུར་ཟེར་བཞིན་
ལེན་ལ། ཕུག་རོན་རྣམས་ཀྱིས་གླུ་དབྱངས་དེ་ཡོ་འབོག་སྡོང་བའི་ཁྲོད་
ནས་ཀོང་ཀོང་ཟེར་བཞིན་ལེན་པར་བྱེད། གླུ་དབྱངས་དེ་མགར་ལྕགས་
རྡུང་བའི་ཏིང་སྒྲའི་ཁྲོད་ནས་སྒྲོག་ལ། ཆོས་ཁང་གི་ཅོང་བརྡའི་ཁྲོད་
ནས་ཀྱང་གྲག འགྲོ་བ་མིའི་རིགས་ཀྱིས་ཚུལ་འདི་མཐོང་བ་ན། འདི་
ནི་རང་རིགས་ཀྱི་མ་འོངས་པ་དེ་ཡོངས་སུ་མུན་པས་འགེབས་བཞིན་
པའི་སྔ་ལྟས་སུ་འཁུམས་ཏེ། ལྐོག་ལྐོག་སུད་སུད་ངང་འདར་སིག་རྒྱག་
གི་ཡོད།
ལོ་ཏོག་ཚང་མ་ཡོངས་སུ་བརྔས་ཏེ་གདང་ལ་བརྩིགས་ཡོད་པ་མ་
ཟད། ནང་ནས་འགའ་རེ་ཡོངས་སུ་བརྡུངས་ཀྱང་ཟིན་ཡོད་པའི་ཟླ་བབ་
བཅུ་བའི་ཟླ་སྟོད་ཀྱི་ཉིན་ཞིག་ལ། ཕུག་རོན་ཁྱུ་གཅིག་མཁའ་དབྱིངས་
ནས་ལྡིང་སྐོར་རྒྱག་བཞིན་མར་འཕུར་ཡོང་ནས། དུད་འགྲོའི་གཞིས་
ཀའི་ར་སྐོར་ནང་དུ་བབས་ཏེ་བྲེལ་འཚུབ་ངང་ཛ་དྲག་གི་གནས་ཚུལ་
ཞིག་ཡར་ཞུ་བྱས། ལྗོན་སི་དང་ཁོའི་གཡོག་པ་རྣམས་དང་། ད་དུང་
ཝ་ནགས་གཞིས་ཀ་དང་ས་ལེབ་ཞིང་གཞིས་གཉིས་ཀའི་ནང་གི་མི་
འགའ་རེ་བཅས། ཨ་ཤིང་ལྔ་བསྒྲིགས་ཅན་གྱི་སྒོ་ཆེན་དེར་འཛུལ་ནས་
གཞིས་ཀའི་ཕྱོགས་སའི་འཐེན་ཡོད་པའི་ཤིང་རྟའི་ལམ་ཕྲན་བརྒྱུད་
ནས་ཡར་གཤར་ཡོང་གི་འདུག་ལ། མི་གཞན་པ་ཚང་མས་དབྱུག་
པ་འཁུར་ནས་ཡོང་གི་འདུག་ལ། ལྗོན་སི་ཡིས་རང་ཉིད་ཀྱི་མེ་མདའ་
འཁུར་ཏེ་སྣེ་ཁྲིད་ནས་ཡོང་གི་འདུག བལྟས་ཡོང་ན་ཁོང་ཚོ་ནི་གཞིས་
ཀ་ཕྱིར་འཕྲོག་ཆེད་དུ་ཡོང་གི་ཡོད་པ་གསལ་བོ་རེད།
དོན་དག་འདི་ལྟ་བུ་ཞིག་འབྱུང་རྒྱུ་ཡིན་པ་སྔོན་ནས་ཚོད་དཔག་
བྱས་ཡོད་ལ། དགོས་ངེས་ཀྱི་གྲ་སྒྲིག་ཀྱང་བྱས་ཡོད། གངས་དཀར་ནི་
འགོག་སྲུང་བྱ་བའི་འགན་འཛིན་པ་ཡིན་ལ། ཁོང་གིས། ཞིང་གཞིས་
ཀྱི་ཁང་བའི་ནང་ནས་རྙེད་པའི་ཇོའུ་ལེ་སི་སིས་ཟར༔ གྱི་དམག་འཐབ་
སྐོར་གྱི་དཔེ་དེབ་རྙིང་བ་དེ་སློབ་སྦྱོང་བྱས་ཡོད་པས། མགྱོགས་མྱུར་
ལྡན་པའི་སྒོ་ནས་བཀའ་ཕབ་པ་ན། སྐར་མ་འགའའི་ནང་དུ་དུད་འགྲོ་
ཚང་མ་རང་རང་སོ་སོའི་འཐབ་སར་འཁོད།
འགྲོ་བ་མིའི་རིགས་རྣམས་གཞིས་ཀའི་ཁང་བའི་ཉེ་སར་སླེབས་
བཞིན་པའི་སྐབས་དེར། གངས་དཀར་གྱིས་ཁོང་གི་ཕར་རྒོལ་དང་པོའི་
བཀའ་བསྒྲགས། ཕུག་རོན་སུམ་ཅུ་སོ་ལྔ་བོ་མར་འཕུར་ནས་མི་རྣམས་
ཀྱི་མགོ་ལོག་ནས་འཕུར་ལྡིང་བྱེད་བཞིན་ཀི་ཅོར་བསྒྲགས་ཤིང་། མི་
རྣམས་ཀྱིས་ཚུར་རྒོལ་འདི་ལ་གདོང་ལེན་བྱེད་བཞིན་པའི་སྐབས་དེར།
ར་སྐྱོར་གྱི་ཕག་ཏུ་བསྐུངས་ཡོད་པའི་ངང་པ་རྣམས་བརྒྱུགས་ཡོང་ནས།
རྩུབ་སྤྱོད་ལྡན་པའི་སྒོ་ནས་ཁོང་ཚོའི་རྐང་བའི་ཉྭ་རིལ་ལ་མཆུ་ཏོས
རྒྱག་གང་ཐུབ་བྱས།འོན་ཀྱང་།འདི་ནི་འཐབ་ཇུས་ཀྱི་ཆ་ཤས་ཆུང་ཆུང་
ཙམ་ཡིན་ལ། འདིའི་དམིགས་ཡུལ་ནི་མི་རྣམས་ཅུང་མགོ་འཐོམས་
སུ་འཇུག་ཆེད་དུ་ཡིན་པས། མི་རྣམས་ཀྱིས་ཀྱང་རང་ཉིད་ཀྱི་ལག་ཏུ་
བཟུང་བའི་དབྱུག་པ་སྤྱད་དེ་ལས་སླ་བོའི་སྒོ་ནས་ངང་པ་རྣམས་ཕར་
བསྐྲད། ད་ལྟ་གངས་དཀར་གྱིས་ཁོང་གི་ཕར་རྒོལ་རིམ་པ་གཉིས་པའི་
བཀའ་བསྒྲགས། ཁོས་ར་མ་སྨུག་རིལ་དང་བོང་རྒན་བཎ་རྒྱ་སྨིན། དེ་
བཞིན་ལུག་ཚང་མ་བཅས་ཀྱི་སྣེ་ཁྲིད་དེ་མདུན་དུ་དཔུང་འཇུག་བྱས་
ནས། མི་རྣམས་ལ་ཕྱོགས་བཞི་མཚམས་བརྒྱད་ནས་འབུད་རྒྱག་དང་
གདུང་རྡེག་བཏང་ཞིང་། བཎ་རྒྱ་སྨིན་གྱིས་རང་ཉིད་ཀྱི་རྨིག་པ་ཆུང་
ཆུང་ལ་བརྟེན་ནས་མི་རྣམས་ལ་འཕྲ་ཡིས་རྒྱག་གང་ཐུབ་བྱས། འོན
ཀྱང་སྔོན་མ་ནང་བཞིན། མི་རྣམས་ལ་དབྱུག་པ་དང་ལྕགས་མཐིལ་
བརྒྱབ་པའི་འཇུར་རྟ་ཡོད་པའི་རྐྱེན་གྱིས། དུད་འགྲོ་ཚོ་དང་བསྡུར་ན་
ཁོང་ཚོའི་སྟོབས་ཤུགས་བླ་ལྷག་ཏུ་ཆེ། སྐབས་དེར་གངས་དཀར་གྱིས་
གློ་བུར་དུ་ཙིར་སྒྲ་ཞིག་བསྒྲགས་ཤིང་། དེ་ནི་ཕྱིར་འཐེན་བྱེད་དགོས་
པའི་དམག་བརྡ་ཡིན་པས། དུད་འགྲོ་ཚང་མ་ཁ་ཕྱིར་འཁོར་ཏེ་སྒོ་ལམ་
བརྒྱུད་ནས་ར་སྐོར་ནང་དུ་ཕྱིར་བྲོས།
མི་རྣམས་ཀྱིས་རྒྱལ་ཁའི་ཀི་འབོད་ཅིག་བསྒྲགས། ཁོང་ཚོའི་སྔོན་
དཔག་ལྟར། དུད་འགྲོ་རྣམས་ཕྱིར་བྲོས་འགྲོ་བཞིན་ཡོད་པ་མཐོང་
བ་ན། དེ་ཚོའི་རྗེས་སུ་གོ་རིམ་མེད་པར་བདའ་བར་བརྒྱུགས། འདི་ནི་
ཏག་ཏག་གངས་དཀར་གྱི་མངོན་འདོད་ཡིན། ཁོང་ཚོ་ཚང་མ་ར་སྐོར་
གྱི་ནང་འཛུལ་ཚར་མ་ཐག་ཏུ། བ་ཁང་ནང་གི་སོག་མའི་གསེང་ཏུ་
སྦས་སྐུང་བྱས་ཡོད་པའི་རྟ་གསུམ་པོ་དང་བ་ལང་གསུམ་པོ། དེ་བཞིན་
ཕག་པ་ཚང་མ་བཅས་གློ་བུར་དུ་ཁོང་ཚོའི་རྒྱབ་ལོགས་ནས་ཕྱིར་བུད་
དེ་ཁོང་ཚོ་ཕྱིར་འབྲོ་ས་མེད་པ་བྱས། སྐབས་དེར་གངས་དཀར་གྱིས་
འཇབ་རྒོལ་གྱི་དམག་བརྡ་བཏང་ཞིང་། ཁོང་རང་ཉིད་ཐད་ཀར་ལྗོན
སི་ཡི་ཐོག་ཏུ་བརྒྱུགས། ལྗོན་སི་ཡིས་ཁོ་རྒྱུག་ཡོང་གི་ཡོད་པ་མཐོང་
མ་ཐག་མེ་མདའ་ཡར་བཀྱགས་ནས་གཅིག་འཕངས་པ་ན། མདེའུ་
ཧྲུག་གིས་གངས་དཀར་གྱི་སྒལ་ངོས་སུ་ཁྲག་དམར་གྱི་ཐིག་རིས་ཤིག་
ཕབ། དེ་དང་ཆབས་ཅིག་ལུག་ཅིག་ཐང་ལ་འགྱེལ་ཏེ་ཤི། གངས་དཀར་
གྱིས་སྐད་ཅིག་ཙམ་ལ་ཡང་རྒྱུག་མཚམས་མི་འཇོག་པར། རང་ཉིད་ཀྱི
རྡོ་ཚད བཅོ་ལྔ་ཅན་གྱི་གཟུགས་ཕུང་གིས་ཤེད་ཤུགས་ཡོད་རྒུ་བཏོན་
ནས་ཐད་ཀར་ལྗོན་སི་ཡི་སྟེང་དུ་ལྡིང་། ལྗིན་སི་ལྕི་འདམ་གྱི་ཁྲོད་དུ་
དིག་སེ་ཐང་ལ་འགྱེལ་ནས་ལག་གི་མེ་མདའ་ཡང་གང་ཡིན་འདི་ཡིན་
མེད་པར་ཤོར། ད་དུང་དེ་ལས་ཀྱང་འཇིགས་སུ་རུང་བའི་ལྟད་མོ་ནི་
རྟ་ཕོ་རྨིག་ཆེན་ཡིན་ཞིང་། ཁོང་གསེབ་རྒན་ཞིག་དང་འདྲ་བར། རྒྱབ་
སུག་གཉིས་ཀྱི་སྟེང་དུ་ལངས་ནས་རྨིག་ལྕགས་བསྐོན་པའི་རྨིག་པ་
ཆེན་པོ་གཉིས་ཀ་གནམ་གཡུག་ས་གཡུག་བྱས། ཁོང་གི་ལག་ཏུ་ལྷུང་
བའི་ལས་ངན་དང་པོ་ནི་ཝ་ནགས་གཞིས་ཀའི་རྟ་རྫི་གཞོན་ནུ་ཞིག
ཡིན་ལ། ཁོང་གི་མགོ་ལ་རྨིག་ཆེན་གྱི་རྨིག་པ་འཁེལ་སོང་བས་འདམ་
རྫབ་ཁྲོད་དུ་འགུལ་མེད་དུ་བསྒྱེལ། སྐྱི་གཡའ་བའི་གནས་ཚུལ་འདི་
མཐོང་མ་མི་འགའ་རེས་དེ་མ་ཐག་ཏུ་ལག་གི་དབྱུག་པ་བསྐྱུར་ནས་
འབྲོ་ཐབས་བྱས། སྔངས་སྐྲག་གིས་ཁོང་ཚོ་མགོ་འཐོམས་པར་བྱས་
ཤིང་། ཅུང་མ་འགོར་བར་དུད་འགྲོ་ཚང་མས་ཁོང་ཚོ་ར་སྐོར་ནང་དུ་
ཕར་བདའ་ཚུར་བདའ་བྱེད་བཞིན་འདུག ཁོང་ཚོ་ལ་རྭ་ཡིས་བརྡུངས་
ཤིང་འཕྲ་ཡིས་རྒྱག་པ་དང་། སོ་ཡིས་འདེབས་པ་དང་རྐང་བས་བརྫི་བ་
སོགས་གང་ཐོབ་གང་ཐུབ་བྱས། གཞིས་ཀའི་ནང་གི་དུད་འགྲོ་ཡོངས་
ཀྱི་ནང་ནས་རང་ཉིད་ཀྱི་དགའ་ཕྱོགས་ལྟར་ཤ་འཁོན་རྩོད་པའི་ལས་ལ་
མི་ཞུགས་མཁན་གཅིག་ཀྱང་མི་འདུག མཐའ་ན་བྱི་ལ་ཡང་གློ་བུར་
དུ་ཁང་སྟེང་ནས་མར་བ་རྫི་་ཞིག་གི་མགོར་མཆོངས་ནས། རང་ཉིད་
ཀྱི་སྡེར་མོ་ཁོའི་སྐེ་ཤའི་གཏིང་དུ་བརྡབས་པས་མི་དེས་ན་ཟུག་གི་སྐད་
ངན་བསྒྲགས། རྒྱལ་ཕམ་གསལ་བོ་བྱུང་བའི་སྐབས་དེར། མི་རྣམས་
ཀྱིས་རང་ཉིད་ར་སྐོར་ལས་ཐར་ཐུབ་སོང་བ་སྐལ་བ་བཟང་ངོ་སྙམ་སྟེ་
མར་ལམ་ཆེན་གྱི་ཕྱོགས་སུ་རྒྱུག་མ་འདུར་གྱིས་བྲོས། དེ་ལྟར་སྐར་མ་
ལྔའི་ནང་དུ་ཁོང་ཚོའི་ཕར་རྒོལ་དེ་ཁ་སྐྱེངས་དགོས་པའི་གནས་ཚུལ་
འོག་ནས་ཕྱིར་འཐེན་བྱེད་དགོས་བྱུང་ཞིང་། ཁོང་ཚོ་ཚུར་ཡོང་སྐབས་
འཕྲད་པའི་གནས་ཚུལ་དང་འདྲ་བར་ཕར་ཕྱིར་འགྲོ་སྐབས་ཀྱང་ངང་
བ་ཚོས་ཀི་ཅོར་དང་བཅས་ཁོང་ཚོའི་ཉ་རིལ་ལ་མཆུ་ཏོས་རྒྱག་བཞིན
མར་ཐག་རིང་བར་དུ་བསྐྱལ།
མི་རྣམས་ལས་གཅིག་མ་གཏོགས་ཚང་མ་བྲོས་ཚར་འདུག ར་
སྐོར་གྱི་ནང་དུ་རྟ་རྫི་གཞོན་ནུ་དེ་ཁ་སྦུབས་སུ་འདམ་རྫབ་ཁྲོད་དུ་ལོག་
འདུག་ཅིང་། རྨིག་ཆེན་གྱིས་རྨིག་པས་ཁོང་ལ་འབྲད་འབྲད་བྱས་ཏེ་
ཁ་གནམ་ལ་སྐོར་ཐབས་བྱས་མོད། གཟུགས་ཕུང་འདི་ལ་འགུལ་སྐྱོད་
ཙམ་ཡང་མི་འདུག
“ཁོ་གྲོངས་ཚར་འདུག” ཅེས་རྨིག་ཆེན་གྱིས་སེམས་སྡུག་ངང་
བཤད་དོན། “ངས་འདི་ལྟར་བྱེད་འདོད་པ་མིན། ངས་རང་ཉིད་ཀྱིས་
རྨིག་ལྕགས་གོན་ཡོད་པ་བརྗེད་སོང་། ངས་འདི་ལྟར་བསམ་གཟས་
ནས་བྱས་པ་མིན་ཟེར་ན་སུ་ཞིག་གིས་ཡིད་ཆེས་བྱེད་ཨང་།”
“སེམས་རྩ་དེ་འདྲ་སྙི་མོ་མ་བྱེད། བློ་མཐུན།” ཞེས་རང་ཉིད་ཀྱི་རྨ་
ཁ་ལས་ཀྱང་ཁྲག་ཐིགས་འཛགས་བཞིན་པའི་གངས་དཀར་གྱིས་སྐད་
ཤུགས་ཆེན་པོས། “དམག་འཁྲུག་ནི་དམག་འཁྲུག་རེད། མི་བཟང་བོ་
ནི་ཤི་ཟིན་པའི་མི་ཡིན།” ཞེས་བཤད།
རྨིག་ཆེན་གྱི་མིག་གཉིས་མཆི་མས་གང་ནས། “ང་ལ་གཞན་
སྲོག་གཅོད་པའི་འདུན་པ་མེད་ལ། མཐའ་ན་མིའི་སྲོག་ཀྱང་གཅོད་
འདུན་མེད།”ཅེས་ཡང་ནས་བསྐྱར་དུ་ལྡབ།
སྐབས་དེར་གཅིག་གིས། “མཱོ་ལིས་གང་དུ་ཕྱིན་སོང་།” ཞེས་སྐད་
བརྒྱབ།
དངོས་གནས་རྒོད་མ་མཱོ་ལིས་རིག་ས་ན་མི་འདུག ཅུང་ཙམ་
རིང་ལ་ཚང་མའི་སེམས་སུ་ཉེན་ཟོན་བྱེད་དགོས་པའི་ཚོར་བ་དྲག་པོ་
སླེབས། ཚང་མའི་སེམས་སུ། མི་ཚོས་ཐབས་ཤེས་གང་ཞིག་ལ་བརྟེན་
ནས་ཁོ་མོར་གནོད་བསྐྱལ་བའམ། ཡང་ན་འཛིན་བཟུང་བྱས་ཏེ་
འཁྱེར་སོང་བ་མིན་ནམ་སྙམ་པའི་འཇིགས་སྣང་གིས་ཁེངས། མཐའ་
མར་ཁོང་ཚོས་རྒོད་མ་མཱོ་ལིས་ཀྱིས། རང་ཉིད་ཀྱི་མགོ་བོ་ཁ་བྲེའི་ནང་
གི་སོག་མའི་གསེང་དུ་བརྒྱབ་སྟེ་རྟ་ཁང་ནང་དུ་སྦས་སྐུང་བྱས་ཡོད་པ་
མཐོང་། ཤེས་རྟོགས་བྱུང་བ་ལྟར་ན། མེ་མདའི་སྐད་སྒྲ་དང་པོ་དེ་གྲག་
པ་དང་ཆབས་ཅིག་ཁོ་མོ་བྲོས་པ་ཡིན་འདུག དུད་འགྲོ་ཚང་མས་མོ་
ལིས་བཙལ་ནས་ཕྱིར་སླེབས་དུས་རྟ་རྫི་གཞོན་ནུ་དེ་གར་སོང་ཆ་མེད་
དུ་གྱུར་ཡོད་པ་ཚོར། དོན་དངོས་སུ་རྟ་རྫི་གཞོན་ནུ་དེ་ཤི་སོང་བ་མ་
ཡིན་པར་དྲན་པ་བརྒྱལ་སོང་བ་ཡིན་པ་དང་། ཁོང་དྲན་པ་སོས་མ་
ཐག་མདའ་འཕངས་པ་ལྟར་ཕྱིར་བྲོས་སོང་བ་ཡིན་འདུག
དུད་འགྲོ་ཚང་མ་དགའ་སྤྲོ་དཔག་མེད་ཀྱི་ཁྲོད་ནས་ཡང་བསྐྱར་
ཕྱིར་འདུ་འཛོམས་བྱས་ཤིང་། ཚང་མས་སྐད་མགོ་གཅིག་ལས་གཅིག་
མཐོའི་སྒོ་ནས། དམག་འཁྲུག་ཁྲོད་ནས་རང་ཉིད་ཀྱིས་དཔའ་རྟགས་
ཅི་འདྲ་བསྟན་ཚུལ་གྱི་སྐོར་བཤད་ཅི་ཐུབ་བྱས། རྒྱལ་ཁའི་རྒྱལ་སྟོན་
ཞིག་དེ་མ་ཉིད་དུ་འཚོགས། རྒྱལ་དར་དགུང་ལ་བསྒྲེངས་རྗེས<<དབྱིན་
ཡུལ་གྱི་གཅན་གཟན>>ཐེངས་མ་འགའ་རེ་ལ་བླངས། དེ་རྗེས་དམག་
འཁྲུག་ཁྲོད་ནས་ཚེ་སྲོག་ཤོར་བའི་ལུག་དེ་གཟི་བརྗིད་དང་ལྡན་པའི་
སྒོ་ནས་དུར་འཇུག་བྱས་ཤིང་། ཁོང་གི་བང་སོའི་སྟེང་དུ་སྐྱུ་རུ་རའི་སྡོང་
ཕྲན་ཞིག་བཙུགས། བང་སོའི་འཁྲིས་ནས་གངས་དཀར་གྱིས་གཏམ་
བཤད་མདོར་བསྡུས་ཤིག་གནང་ནས། གལ་ལ་ཐུག་ཚེ་དུད་འགྲོའི་
གཞིས་ཀའི་དོན་དུ་རང་སྲོག་བློས་གཏོང་བར་གྲ་སྒྲིག་ཨང་གསར་
ཡོད་དགོས་པའི་གལ་ཆེན་རང་བཞིན་ཐད་ལ་དམིགས་འདོན་བྱས།
དུད་འགྲོ་ཚོས་བརྒྱ་ཁ་གཅིག་མཐུན་གྱིས་དམག་དོན་དཔའ་
རྟགས་གསར་བཟོ་བྱེད་པར་མོས་མཐུན་བྱུང་ཞིང་།“དུད་འགྲོ་དཔའ་བོ་
རིམ་པ་དང་པོའི་རྟགས་མ”དེ་གངས་དཀར་དང་རྨིག་ཆེན་ལ་སྤྲད། དེ་
ནི་རག་ལས་བཟོས་པའི་རྟགས་མ(དོན་དངོས་སུ་འདི་དག་ནི་སྒ་ཆས་
ཁང་ནས་རྙེད་པའི་སྒ་སྲབ་ངོས་ཀྱི་ཕྲ་རྒྱན་རྙིང་བ་སྐོར་ཞིག་ཡིན)ཞིག
ཡིན་ལ། གཟའ་ཉི་མ་དང་དུས་ཆེན་སྐབས་སུ་འདོགས་དགོས་པ་ཡིན།
“དུད་འགྲོ་དཔའ་བོ་རིམ་པ་གཉིས་པའི་རྟགས་མའང”ཡོད་ལ། འདི་
ནི་འདས་གྲོངས་སུ་ཕྱིན་པའི་ལུག་དེ་ལ་བཀའ་དྲིན་རྗེས་དྲན་ཚུལ་དུ་
སྤྲད།
དམག་འཁྲུག་འདིའི་མིང་ལ་ཅི་ཞིག་འདོགས་དགོས་པའི་ཐད་
གྲོས་བསྡུར་ཡུན་རིང་བྱས་རྗེས།རང་དམག་གི་འཇབ་རྒོལ་བྱེད་མཁན་
རྣམས་བ་ཁང་ལས་མཆོངས་ཡོང་བ་ཡིན་པའི་རྐྱེན་གྱིས། མཇུག་
མཐར་དམག་འཁྲུག་འདིའི་མིང་ལ་“བ་ཁང་དམག་འཁྲུག”ཅེས་
འདོགས་རྒྱུ་ཐག་གིས་བཅད། སྐུ་ཞབས་ལྗོན་སི་ཡི་མེ་མདའ་དེ་འདམ་
བག་ཁྲོད་ནས་རྙེད་ཅིང་། ད་དུང་གཞིས་ཀའི་ཁང་བའི་ནང་དུ་གོ་
མཚོན་ཡོད་པར་བཤད། དེ་བས་ཁོང་ཚོས་མེ་མདའ་དེ་རྒྱལ་དར་གྱི་
དར་ཤིང་འགྲམ་ནས་མེ་སྒྱོགས་ཤིག་དང་འདྲ་བར། མཆུ་གནམ་ལ་
བསྐོར་ཏེ་འཛུགས་རྒྱུ་ཐག་གིས་བཅད་པ་མ་ཟད། ལོ་རེའི་ཟླ་བ་བཅུ
བའི་ཚེས་བཅུ་གཉིས་ཉིན་ཏེ། “བ་ཁང་དམག་འཁྲུག”གི་ལོ་འཁོར་
དུས་ཆེན་སྐབས་དང་། དབྱར་གཞུང་དུས་སྟོན་སྐབས་ཏེ།གསར་བརྗེའི་
འོས་ལངས་དུས་ཆེན་གཉིས་ལ་རྟེན་འབྲེལ་ཞུ་ཆེད་དུ། མེ་མདའ་འདི་
ལོ་རེར་ཐེངས་མ་གཉིས་རེར་འཕེན་རྒྱུ་ཐག་གིས་བཅད།

ལྔ།

དགུན་ཁར་སླེབས་པ་དང་ཆབས་ཅིག་མཱོ་ལིས་ཀྱི་སྐྱོན་ཆ་ཇེ་
མང་ནས་ཇེ་མང་དུ་གྱུར། ཁོ་མོ་ཞོགས་པ་རྟག་པར་ལས་ཀའི་རྗེས་སུ་
ལུས་ལ། རྗེས་སུ་ལུས་ཐེངས་རེར། རང་ཉིད་གཉིད་ལ་ཤོར་སོང་ཞེས་
ཁ་གཡོར་ས་འཚོལ་ཐབས་བྱེད་ཀྱི་ཡོད། ཁོ་མོས་རང་ཉིད་ལ་མ་ངེས་
པའི་ན་ཚ་ཞིག་སླེབས་ཡོད་སྐོར་བརྗོད་མོད། ཁོ་མོའི་ཟས་ཀྱི་ཡི་ག་ཧ་
ཅང་བཟང་། ཁོ་མོས་རྒྱུ་མཚན་དང་གནས་ལུགས་འདྲ་མིན་བཙལ་
ནས་ལས་ཀ་ལས་ཡུལ་ནས་ཁྲོན་ཆུའི་ཁར་བྲོས་འགྲོ་ལ། ཁྲོན་ཆུའི་ཁ་
ནས་གླེན་རྟགས་ཚ་བོས། ཁྲོན་ཆུའི་ངོས་སུ་ཤར་བའི་རང་ཉིད་ཀྱི་སྣང་
བརྙན་ལ་གཅེར་ནས་འདུག་པར་བྱེད། འོན་ཀྱང་། དེང་སང་དེ་ལས་
ཀྱང་ཛ་དྲག་ཆེ་བའི་འཆལ་གཏམ་ཡང་ཡོང་གིན་འདུག ཉིན་ཞིག་ལ།
མཱོ་ལིས་ཀྱིས་ཁ་ནས་སོག་མ་ཞིག་ལྡོད་བཞིན། རང་ཉིད་ཀྱི་མཇུག་མ་
རིང་བོ་དེ་གཡུག་གཡུག་བྱས་ཏེ། དགའ་སྤྲོའི་ངང་ནས་ར་སྐོར་ནང་དུ་
ཕྱིར་བརྒྱུགས་ཡོང་ཞིང་། སྐབས་དེར། ཁི་ལོ་ཝིར་གྱིས་ཁོ་མོ་ལོགས་
ཤིག་ཏུ་ཁྲིད།
ཁོ་མོས།“མོ་ལིས།ངས་ཁྱེད་ལ་དོན་དག་ཧ་ཅང་ཚབས་ཆེན་ཞིག་
བཤད་རྒྱུ་ཡོད། ད་ནངས་ཞོགས་པ། ངས་ཁྱེད་ཀྱིས་དུད་འགྲོའི་གཞིས་
ཀ་དང་ཝ་ནགས་གཞིས་ཀའི་བར་གྱི་ར་བའི་སྟེང་ནས་ཕར་བལྟ་
བཞིན་ཡོད་པ་མཐོང་བྱུང་ལ། སྐབས་དེར་སྐུ་ཞབས་ཕིལ་ཕིན་ཊོན་གྱི་
གཡོག་པོ་ཞིག་ར་བའི་ཕར་ཕྱོགས་ན་ལངས་འདུག སྤྱིར་སྐབས་དེར་
ང་རང་ཐག་རིང་ས་ན་ཡོད་མོད། ངས་ཐག་གིས་བཅད་ནས་བཤད་
ཆོག་པ་ཞིག་ནི། མི་དེས་ཁྱོད་ལ་སྐད་ཆ་བཤད་ཀྱི་ཡོད་ལ། ཁྱོད་ཀྱིས་
ཁོ་ལ་རང་ཉིད་ཀྱི་གདོང་བར་བྱིལ་བྱིལ་བྱེད་དུ་འཇུག་གི་འདུག དེ་ཅི་
ཞིག་གི་དོན་རེད།མཱོ་ལིས།”ཞེས་དྲིས།
མཱོ་ལིས་ཀྱིས། “ཁོས་དེ་འདྲ་བྱས་མ་སོང་། ངས་དེ་འདྲ་བྱས་མེད།
དེ་བདེན་པ་མ་རེད།” ཅེས་ཟེར་བཞིན་གོམ་འགྲོས་བྱེད་ཙམ་བྱེད་ཙམ་
དང་རྨིག་པས་འབྲད་ཙམ་འབྲད་ཙམ་བྱས།
“མཱོ་ལིས། ངའི་གདོང་ལ་བལྟས་ནས་ཤོད་དང་། མི་དེས་ཁྱེད་ཀྱི་
གདོང་བར་བྱིལ་བྱིལ་བྱས་པ་མ་རེད་ཅེས་ཁྱེད་ཀྱིས་ང་ལ་ཁག་ཐེག་གི་
ཐ་ཚིག་ཅིག་སྒྲོགས་དང་།”
མཱོ་ལིས་ཀྱིས།“དེ་བདེན་པ་མ་རེད།”ཅེས་ཟེར་ནའང་།ཁོ་མོས་ཁི་
ལོ་ཝིར་གྱི་གདོང་བར་བལྟ་མ་ནུས། དེ་ནས་ལམ་སེང་ཕར་ཞིང་ཁའི་
ཕྱོགས་སུ་བང་རྒྱུག་བྱས་སོང་།
སྐབས་དེར་ཁི་ལོ་ཝིར་གྱི་སེམས་སུ་དོགས་པ་ཞིག་སླེབས། ཁོ་
མོས་གཞན་པ་ཚོ་ལ་སྐད་ཆ་ཚིག་གཅིག་ཀྱང་མ་བཤད་པར། ཐད་
ཀར་མཱོ་ལིས་ཀྱི་རྟ་ཁང་ནང་དུ་འཛུལ་ནས། རྨིག་པས་ཐང་གི་སོག་མ་
རྣམས་སྔོག་བཤེར་བྱས། སོག་མའི་འོག་ནས་ཁོ་མོས་བུ་རམ་རྡོག་པོ་
མང་བོ་ཞིག་དང་། མདོག་འདྲ་མིན་ཡོད་པའི་གཡང་དར་སྡེམ་ཆག་
འགའ་རེ་རྙེད་སོན་བྱུང་།
ཉིན་གསུམ་གྱི་རྗེས་སུ་མཱོ་ལིས་གར་སོང་ཆ་མེད་དུ་གྱུར། གཟའ་
འཁོར་འགའ་རེའི་རིང་ལ་ཁོ་མོའི་གནས་ཚུལ་གོ་ཐོས་མ་བྱུང་ལ། དེ་
ནས་ཉིན་ཞིག་ལ་ཕུག་རོན་ཚོས་ཟེར་ན། ཁོང་ཚོས་ཁོ་མོ་ཝིས་ལིན་
གྲོང་གི་ཡུལ་གཞན་ཞིག་ན་ཡོད་པ་མཐོང་བྱུང་ཟེར་ལ། ཁོ་མོ་ཚོན་
མདོག་དམར་ནག་གཉིས་བྱུགས་ཡོད་པའི་རྟ་གཅིག་ཤིང་རྟ་ཞིག་
གི་འདྲུད་ཤིང་ལ་འཁེན་ནས་འདུག་ཅིང་། ཤིང་རྟ་དེ་སྤྱི་ཁང་ཞིག་གི་
མདུན་དུ་བཞག་འདུག་ཟེར་བ་དང་། སྤྱི་ཁང་གི་མཛོད་པ་མིན་ནམ
སྙམ་པའི། ཉྭ་ཤུབས་དང་དོར་མ་ཤུར་མ་ཅན་གྱོན་པའི་སྐྱེས་པ་རྒྱགས་
པ་ངོ་མདངས་དམར་པོ་ཅན་ཞིག་གིས་ཁོ་མོའི་གདོང་བར་བྱིལ་བྱིལ་
བྱེད་བཞིན་ཁོ་མོར་བུ་རམ་སྟེར་གྱི་འདུག་ཟེར། ཕུག་རོན་ཚོས་བཤད་
པ་བདེན་པ་ཡིན་ན། ད་དུང་ཁོ་མོའི་སྒ་སྟན་ལ་ཕྲ་རྒྱན་གསར་པ་
བཏགས་འདུག་པ་མ་ཟད། ཁོ་མོའི་སྐེ་ལ་དཀྱིས་ཡོངས་སུ་ཐེབས་པའི་
གཡང་དར་གསར་པ་ཞིག་ཀྱང་བསྐོན་འདུག་སྐད་ལ། ཁོ་མོ་རང་ཉིད་
ཀྱི་མི་ཚེའི་ཐད་དགའ་སྤྲོས་ཁེངས་པ་འདྲ་ཡོད་སྐད། དེ་བས། དུས་དེ་
ནས་བཟུང་དུད་འགྲོ་སུ་ཞིག་གིས་ཀྱང་མཱོ་ལིས་ཀྱི་སྐོར་ལ་གླེང་སློང་མ་
བྱས།
ཟླ་བ་དང་པོའི་ནང་དུ་གནམ་ཟླ་ཧ་ཅང་གྲང་མོར་གྱུར་ནས། ས་
གཞི་ཧྲིལ་བོ་ལྕགས་ནག་ལེབ་མོ་ལྟ་བུར་གྱུར་བས། ཞིང་ནང་དུ་ལས་
རྒྱུ་ཅི་ཡང་མེད། ཕྱུགས་ཁང་ཆེན་མོའི་ནང་དུ་ཚོགས་འདུ་མང་བོ་
འཚོགས་ཀྱི་ཡོད་ལ། ཕག་པ་ཚོས་འབྱུང་འགྱུར་དུས་ཚིགས་ཀྱི་ལས་
ཀའི་ཆེད་དུ་འཆར་གཞི་འཐེན་ནས་ཁོམ་ལོང་མེད་པར་གྱུར་འདུག
ཕག་པ་ཚོ་ནི་དུད་འགྲོ་གཞན་པ་སུ་དང་བསྡུར་ན་སྤྱང་བོ་ཡིན་པ་རྩོད་
མེད་ཡིན་ལ། དེའི་རྐྱེན་གྱིས་གཞིས་ཀ་འདིའི་སྲིད་ཇུས་དང་འབྲེལ་
བའི་གནད་དོན་ཡོད་ཚད་ཕག་པ་ཚོས་ཐག་གཅོད་བྱེད་ཀྱི་ཡོད། འོན་
ཀྱང་། ཁོང་ཚོའི་ཐག་གཅོད་རྣམས་མང་མོས་ཀྱི་རྒྱབ་སྐྱོར་འོག་ནས་
གཏན་འབེབས་བྱེད་དགོས། སྤྱིར་གངས་དཀར་དང་གནའ་ཕོ་བློན་
གཉིས་བར་གྱི་རྩོད་རྙོག་གི་དབང་གིས་མིན་རྒྱུ་ན་གནད་དོན་འདི་ལས་
སླ་བོ་ཞིག་ཡིན་ངེས། ཁོང་གཉིས་ཀ་གང་ཞིག་ཏུ་འགལ་ཟླར་ལངས་ས་
ཡོད་ན་དེར་བླངས་ངེས་ཡིན། གལ་སྲིད་ཁོང་གཉིས་ལས་གཅིག་གིས་
ནས་འདེབས་སར་ས་ཞིང་ཆེན་པོ་ཞིག་སྤྱད་ན་འགྲིག་ཟེར་ན། གཞན་
པ་དེས་ཡུག་པོ་འདེབས་སར་ས་ཆེན་པོ་དེ་སྤྱད་ན་འགྲིག་ཟེར་ངེས་
ཤིང་། གལ་སྲིད་གཅིག་གིས་ས་འདི་ལོ་འཁོར་པད་ཚལ་འདེབས་སར་
རན་པོ་འདུག་ཟེར་ན། གཞན་པ་དེས་འདི་ནི་རྡོག་ཅན་རིགས་འདེབས་
ས་མ་གཏོགས་གཞན་པ་ཅི་ལའང་མི་འཚམས་ཟེར་ངེས། ཁོང་གཉིས་
རེ་རེ་ལ་རྗེས་འབྲངས་པ་ཡོད་ལ། མཚམས་མཚམས་ལ་ལར་ཁོང་ཚོའི་
བར་དུ་རྣོ་ངར་ལྡན་པའི་རྩོད་གླེང་ཡང་འབྱུང་གི་ཡོད། གངས་དཀར་
གཏམ་བཤད་ལ་མཁས་པས། ཚོགས་འདུ་ཁག་གི་ཐོག་ནས་མང་
ཆེ་བར་ཁོ་རང་ལ་རྒྱལ་ཁ་ཐོབ་ཀྱི་ཡོད་ལ། གནའ་ཕོ་བློན་ནི་ཚོགས་
འདུའི་བར་གསེང་ཁག་ནས་རང་ཉིད་ལ་རྒྱབ་སྐྱོར་འཚོལ་བར་མཁས་
པོ་ཡོད། ཁོས་ཚུར་རང་ཕྱོགས་སུ་བཀུག་པ་ཁག་གི་ནང་ནས་ལུག་
རྣམས་ནི་ཆེས་ལམ་ལྷོང་བྱུང་བ་ཁག་ཡིན། ཉེ་སྔོན་ནས་བཟུང་ལུག་
རྣམས་ཀྱིས་ཚོགས་ཐུན་དང་ཐུན་གསེང་གི་སྐབས་སུ། “རྐང་བཞི་
བཟང་། རྐང་གཉིས་ངན།” ཞེས་འབའ་སྒྲ་དིར་དིར་དུ་སྒྲོག་གི་ཡོད་ལ།
སྐབས་འགའ་རེར་ཁོང་ཚོས་ཚོགས་ཆེན་ལ་བར་ཆད་ཀྱང་གཏོང་གི་
ཡོད། དོ་སྣང་བྱུང་བ་ལྟར་ན། གངས་དཀར་གྱིས་གཏམ་བཤད་སྤེལ
ནས་གནད་སར་སླེབས་ཡོང་དུས་ཁོང་ཚོས། “རྐང་བཞི་བཟང་། རྐང་
གཉིས་ངན།” ཞེས་སྐད་འབོད་སྒྲོག་མགོ་རྩོམ་གྱི་ཡོད་པའི་སྣང་ཚུལ་
འབྱུང་གི་ཡོད། གངས་དཀར་གྱིས་གཞིས་ཀའི་ཁང་བའི་ནང་ནས་
རྙེད་སོན་བྱུང་བའི། <<ཞིང་ལས་པ་དང་ནོར་སྐྱོང་མཁན།>> ཞེས་
པའི་དུས་དེབ་ཀྱི་འདོན་ཐེངས་རྙིང་བ་འགའ་རེ་ལ་སློབ་སྦྱོང་ཟབ་མོ་
བྱས་པའི་རྐྱེན་གྱིས། ཁོང་གི་སེམས་པ་གསར་གཏོད་དང་ཡར་རྒྱས་ཀྱི་
འཆར་གཞི་སྣ་ཚོགས་ཀྱིས་གང་ཡོད། ཁོས་ཡོན་ཏན་ལྡན་པའི་རྣམ་
འགྱུར་དང་བཅས། ཞིང་ལ་ཆུ་འདྲེན་དང་ལོ་ཏོག་བརྔ་སྡུད། དེ་བཞིན་
རྨང་གཞིའི་ལུད་རྫས་བཅས་ཀྱི་སྐོར་ངོ་སྤྲོད་བྱས་པ་མ་ཟད། ལུད་རྫས་
ཞིང་ཁར་འདྲེན་པའི་ལས་ཀ་དེ་མེད་པར་གཏོང་ཆེད། དུད་འགྲོ་ཚང་
མས་ལྕི་བ་གཏོང་སྐབས། ཐད་ཀར་ཞིང་ནང་དུ་སོང་ནས། ཉི་མ་རེ་རེར་
ས་མིག་མི་འདྲ་བ་རེ་རེར་གཏོང་དགོས་པའི། ལས་ཀའི་འཆར་གཞི་
རྙོག་འཛིང་ཅན་ཞིག་གསལ་བསྒྲགས་བྱས། གནའ་ཕོ་བློན་གྱིས་རང་
ཉིད་ཀྱི་ལས་འཆར་བཟོ་མ་ཐུབ་ནའང་། ལྐོག་ནས་གངས་དཀར་གྱི་
ལས་འཆར་འདི་ནི་འབྲས་མེད་ཡིན་པ་དང་། ཁོང་གིས་འདི་ལྟར་བྱེད་
པ་ནི་ཉི་མ་འཁྱོལ་ཐབས་ཙམ་ཡིན་སྐོར་བརྗོད་ཀྱི་ཡོད།འོན་ཀྱང་།ཁོང་
ཚོའི་བར་གྱི་འགལ་འདུ་འདི་དག་ཚང་མ་རླུང་ཤུགས་འཕྲུལ་འཁོར་
ཐད་བྱུང་བའི་རྙོག་འཛིང་ལྟ་བུའི་ཛ་དྲག་མི་ཆེ།
གཞིས་ཁང་དང་ཐག་མི་རིང་བའི་སྤང་ཐང་རིང་མོའི་སྟེང་དུ་དེའུ་
འབུར་ཆུང་ཆུང་ཞིག་ཡོད་ཅིང་། དེ་ནི་གཞིས་ཀ་འདིའི་ས་ཁོངས་ཧྲིལ་
བོའི་ནང་ནས་ས་མགོ་ཆེས་མཐོ་ཤོས་དེ་ཡིན། ས་བཀོད་ལ་བརྟག་
དཔྱོད་ཅིག་བྱས་རྗེས། གངས་དཀར་གྱིས་ས་འདི་ནི་རླུང་ཤུགས་འཕྲུལ་
འཁོར་འཛུགས་སྐྲུན་བྱེད་ས་བྱ་དགོས་པའི་ཁྱབ་བསྒྲགས་བྱས། རླུང་
ཤུགས་འཁོར་ལོས་གློག་འདོན་འཕྲུལ་འཁོར་བསྐོར་དགོས་པ་དང་། དེ་
ལས་ཐོན་པའི་གློག་དེ་གཞིས་ཀར་འཐེན་དགོས་པ་ཡིན། དེ་ལྟར་གྲུབ་
པ་ཡིན་ན། ཕྱུགས་ཁང་གི་ནང་དུ་གློག་བཀར་རྒྱུ་ཡོད་ལ། དགུན་ཁར་
སླེབས་ཚེ་ཁང་ནང་དྲོན་པོ་ཡང་བཟོ་ཐུབ་པ་རེད། ད་དུང་དེས་མ་ཚད།
སོག་ལེ་འཁོར་ལོ་མ་དང་སོག་མ་གཏུབ་འཁོར། ཉུང་མ་གཤག་འཁོར་
དང་འོ་བཞོ་འཕྲུལ་ཆས་བཅས་ཀྱང་གློག་ཤུགས་ཀྱིས་བསྐོར་རྒྱུ་རེད་
ཟེར། དུད་འགྲོ་ཚང་མས་འདི་དག་ལས་གཅིག་ཀྱང་གོ་མྱོང་མེད(རྒྱུ་
མཚན་ནི་ཞིང་གཞིས་འདི་ལུགས་སྲོལ་རྙིང་བ་ཅན་ཞིག་ཡིན་པ་དང་
འདིར་ཆེས་གཞི་རྩའི་འཕྲུལ་རིགས་མ་གཏོགས་སྤྱད་མྱོང་མེད)པས།
དུད་འགྲོ་ཚང་མས་མཚར་སྣང་དང་བཅས། གངས་དཀར་གྱིས་ཁོང་
ཚོར་གཤོམ་སྟོན་བྱེད་བཞིན་པའི་ངོ་མཚར་ལྡན་པའི་འཕྲུལ་ཆས་
ཁག་གི་འདྲ་པར་ལ་བལྟས། མ་འོངས་པར་འཕྲུལ་ཆས་འདི་དག་གིས་
ཁོང་ཚོའི་ལས་ཀ་ཚང་མ་ལས་རྒྱུ་ཡིན་པས།ཁོང་ཚོས་ལྷོད་གཡེང་ངང་
རྩྭ་ཆུར་རོལ་ནས་འདུག་པའམ། ཡང་ན་། རང་ཉིད་ཀྱི་བསམ་བློའི་ཆུ་
ཚད་མཐོར་འདེགས་གཏོང་ཆེད་དུ། དཔེ་དེབ་ཀློག་འདོན་དང་ཁ་བརྡ་
གླེང་མོལ་སོགས་བྱས་ནས་བསྡད་ཆོག་པ་རེད་ཟེར།
གཟའ་འཁོར་འགའི་དུས་ཚོད་སྤྱད་རྗེས། གངས་དཀར་གྱི་རླུང་
ཤུགས་འཕྲུལ་འཁོར་བཟོ་སྐྲུན་གྱི་འཆར་འགོད་ཡོངས་སུ་ལེགས་
འགྲུབ་བྱུང་། འཕྲུལ་ལས་ཀྱི་ཞིབ་ཆ་ཚང་མ་སྐུ་ཞབས་ལྗོན་སི་ལ་
དབང་བའི། <<ཁང་བའི་ཆེད་དུ་སྤྱོད་དགོས་པའི་བེད་སྤྱོད་ཅན་གྱི་
བྱེད་ཐབས་སྟོང་།>> ཞེས་པ་དང་། <<མི་རེ་རེ་ནི་རང་ཉིད་ཀྱི་སོ་ཕག་
སྒྲིག་མཁན་ཡིན།>>ཟེར་བ།དེ་བཞིན།<<གློག་ལས་འཇུག་ངོགས།>>
ཟེར་བ་བཅས་ཀྱི་དཔེ་དེབ་གསུམ་ལས་བླངས་པ་ཡིན། གངས་དཀར་
གྱིས་དེ་སྔ་ཁྱིམ་བྱའི་སྒོང་རུམ་ཁང་ཡིན་པའི་ཁང་ཕྲུག་དེ་རང་ཉིད་ཀྱི་
དཔེ་གཟིགས་ཁང་དུ་སྤྱོད་ཀྱི་ཡོད་ལ། ཁང་ཕྲུག་འདིའི་མཐིལ་ནི་ཤིང་
གི་པང་ལེབ་འཇམ་པོས་བཟོས་པ་ཡིན་པས། སྟེང་དུ་རིས་དབྱིབས་
འབྲི་སར་ཧ་ཅང་འཚམས་པོ་ཡོད། ཁོ་རང་ཁང་ཕྲུག་འདིའི་ནང་ནས་
མཚམས་ལ་ལར་ཆུ་ཚོད་མང་བོར་འཛུལ་ནས་འདུག་གི་ཡོད། དཔེ་
ཆའི་ཁ་ཕྱེས་ཏེ་རྡོ་ལེབ་ཀྱིས་མནན་ནས་བཞག་རྗེས། ཁོས་རང་ཉིད་ཀྱི་
མདུན་སུག་གི་སུག་མགོའི་བར་དུ་ས་སྨྱུག་བཙིར་ནས་ཁང་ནང་ནས་
ཕར་འགྲོ་ཚུར་འགྲོའི་ངང་། ངག་ནས་རང་ཉིད་ཀྱི་སེམས་འགྱུ་དང་
བསྟུན་པའི་ཆིག་ལབ་རེ་རྒྱག་བཞིན་ཐིག་རིས་རེ་རེ་བཞིན་བྲིས། ཁོང་
གི་འཆར་འགོད་དེ་རིམ་བཞིན་གཞུང་རྟ་དང་སོ་འཁོར་སྣ་ཚོགས་ལས་
གྲུབ་པའི། རྙོག་འཛིང་ལྡན་པའི་བཟོ་དབྱིབས་ཆེན་པོ་ཞིག་ཏུ་གྲུབ
ཡོད་ཅིང་། རིས་དབྱིབས་འདིས་ཁོང་གི་ཁང་ཕྲུག་གི་མཐིལ་ངོས་ཕྱེད་
ཀ་ལྷག་བཟུང་ཡོད། དུད་འགྲོ་ཚོ་ཁོང་གི་རི་མོར་བལྟ་བར་མ་མཐའ
ཡང་ཉིན་རེར་ཐེངས་རེ་ཡོང་གི་ཡོད་ལ། མཐའ་ན་ཁྱིམ་བྱ་དང་ངང་པ་
ཚོ་ཡང་ཡོང་གི་ཡོད། ཁོང་ཚོས་ས་སྨྱུག་གིས་བྲིས་པའི་ཐིག་རིས་ཀྱི་
སྟེང་དུ་རྡོག་བརྫིས་མི་ཐེབས་པའི་ཆེད་དུ། དཀའ་ལས་མི་ཉུང་བ་ཞིག་
མྱངས་དགོས་བྱུང་། གནའ་ཕོ་བློན་ཁོ་ན་ལྟད་མོ་འདི་ལས་རྒྱང་བཅད་
ནས་བསྡད། ཁོས་ཐོག་མ་ཉིད་ནས་རླུང་ཤུགས་འཕྲུལ་འཁོར་འཛུགས
རྒྱུའི་ཐད་ལ་ངོ་རྒོལ་བྱས་ཡོད། ཡིན་ནའང་། ཉིན་གཅིག་ལ་མ་བསམ་
ས་ནས་ཁོ་རང་འཆར་འགོད་ལ་ལྟད་མོར་བལྟ་རུ་སླེབས། ཁོས་ཁང་
ཕྲུག་གི་ནང་ནས་གོམ་ཁ་ལྗིད་མོ་ཞིག་ལེན་བཞིན་འཆར་འགོད་
ཀྱི་ཞིབ་ཆ་རེ་རེར་ལྟ་ཞིབ་ནན་མོ་བྱས་ཏེ། སྣ་ཡིས་ཐེངས་མ་གཅིག་
གཉིས་རེར་བསྣོམས། དེ་ནས་ཁོས་འགྲོ་མཚམས་བཞག་སྟེ། མིག་
ཟུར་གྱིས་འཆར་འགོད་ལ་ཞིབ་ལྟ་བྱེད་བཞིན་བསམ་བློ་གཏིང་ཟབ་མོ་
ཞིག་བཏང་། དེ་རྗེས་གློ་བུར་དུ་རྒྱབ་སུག་ཡར་བཀྱགས་ནས་འཆར་
འགོད་ཀྱི་སྟེང་དུ་གཅིན་པ་ཞིག་བཏང་རྗེས། ཚིག་གཅིག་ཀྱང་མི་སྨྲ་
བར་སྒོར་བུད།
རླུང་ཤུགས་འཕྲུལ་འཁོར་འཛུགས་པའི་དོན་དུ། གཞིས་ཀ་ཧྲིལ་བོ་
ཁ་བྲལ་གཏིང་ཟབ་ཏུ་སོང་ཡོད། གངས་དཀར་གྱིས་འཕྲུལ་འཁོར་འདི་
བཟོ་སྐྲུན་བྱེད་རྒྱུ་དེ་ལས་ཀ་དཀའ་མོ་ཞིག་ཡིན་པ་ཁས་ལེན་གྱི་ཡོད།
རྡོ་ཚང་མ་ཡར་འཁུར་ཡོང་དགོས་ལ། དེ་ནས་རེ་རེ་བཞིན་བརྩིགས་ཏེ་
གྱང་དུ་སྒྲིག་དགོས། དེ་ནས་རླུང་གཤོག་བཟོ་དགོས་ལ། དེ་རྗེས་གློག་
འདོན་འཕྲུལ་འཁོར་དང་གློག་སྐུད་དགོས་ཀྱི་ཡོད་པ་རེད། (འདི་དག་
ཚང་མ་ཇི་ལྟར་ཡོད་པར་བྱེད་དགོས་མིན་སྐོར་གངས་དཀར་གྱིས་མ
བཤད།) འོན་ཀྱང་ཁོང་གིས་ཟེར་ན་འདི་དག་ཚང་མ་ལོ་ངོ་གཅིག་གི་
ནང་དུ་ཡོངས་སུ་སྒྲུབ་ཐུབ་ཟེར། ཁོང་གིས་ད་དུང་མི་མཐུད་དུ། ལས་
འགན་འདི་གྲུབ་ཚེ་ངལ་རྩོལ་རྫོགས་མེད་ཅིག་ཉུང་འཕྲི་བྱེད་ཐུབ་པ་
དང་། དེ་ལྟར་ན་དུད་འགྲོ་ཚང་མས་གཟའ་འཁོར་གཅིག་གི་ནང་དུ་ཉིན་
གསུམ་ལ་མ་གཏོགས་ལས་ཀ་བྱེད་མི་དགོས་ཟེར།འོན་ཀྱང་། དེའི་ལྡོག་
ཕྱོགས་སུ་གནའ་ཕོ་བློན་གྱིས་འདི་ལྟར་དགག་རྒྱག་བྱས། དུས་སྐབས་དེ་
ནི་བཟའ་ཆས་ཐོན་སྐྱེད་བྱེད་པའི་དུས་ཚོད་ལ་འཁེལ་ཡོད་ཅིང་། གལ་
སྲིད་ཚང་མས་དུས་ཚོད་ཡོད་ཚད་རླུང་ཤུགས་འཕྲུལ་འཁོར་བཟོ་སྐྲུན་
གྱི་ཆེད་དུ་འཕྲོ་བརླག་ཏུ་བཏང་བ་ཡིན་ན། ཚང་མ་བཀྲེས་ལྟོགས་ཀྱིས་
ཤི་རྒྱུ་ལས་མེད་ཟེར། དུད་འགྲོ་ཚང་མ་ཤོག་ཁག་གཉིས་སུ་གྱེས་ནས།
ཤོག་ཁག་རེ་རེས་འབོད་ཚིག་མི་འདྲ་བ་རེ་དྲངས། “གངས་དཀར་ལ་
རྒྱབ་སྐྱོར་བྱས་ན། གཟའ་འཁོར་གཅིག་ལ་ལས་ཉིན་གསུམ།” “གནའ་
ཕོ་བློན་ལ་རྒྱབ་སྐྱོར་བྱས་ན། ཟས་ཀྱིས་བྲེས་ཁ་གང་།” ཤོག་ཁག་
གཉིས་ལས་གཅིག་གི་ཁོངས་སུའང་མ་སོང་བའི་དུད་འགྲོ་ནི་བོང་རྒན་
བཎ་རྒྱ་སྨིན་ཁོ་ན་རེད། ཁོས་བཟའ་ཆས་ཇེ་མང་དུ་འགྲོ་སྲིད་པའམ།
ཡང་ན་རླུང་ཤུགས་འཕྲུལ་འཁོར་གྱིས་ངལ་རྩོལ་ཉུང་འཕྲི་བྱེད་སྲིད་པ་
གང་ལའང་ཡིད་ཆེས་བྱེད་འདོད་མེད། ཁོང་གིས་ཟེར་ན། རླུང་ཤུགས་
འཕྲུལ་འཁོར་ཡོད་རུང་མེད་རུང་འཚོ་བ་ནི་སྔར་ལྟར་ཐབས་རྡུགས་
ངང་འགྲོ་ངེས་ཟེར།
རླུང་ཤུགས་འཕྲུལ་འཁོར་དང་འབྲེལ་བའི་རྩོད་རྙོག་ལས་གཞན།
ད་དུང་རྩོད་རྙོག་གཞན་ཞིག་ཡོད་པ་ནི་གཞིས་ཀའི་འགོག་སྲུང་གི་སྐོར་
རེད། ཚང་མའི་སེམས་སུ་གསལ་བོར་ངེས་པ་ནི། བ་ཁང་དམག་འཁྲུག་
གི་ཁྲོད་དུ་འགྲོ་བ་མིའི་རིགས་ཀྱིས་ཕམ་ཁ་འཁུར་ཡོད་རུང་། ཁོང་ཚོས་
གཞིས་ཀ་ཕྱིར་འཕྲོག་སྟེ་སྐུ་ཞབས་ལྗོན་སི་ཡི་དབང་སྒྱུར་སླར་གསོ་
བྱེད་པའི་ཆེད་དུ། སྔོན་ལས་ཀྱང་བློ་རྩ་བརྟན་པའི་ཚུར་རྒོལ་ཞིག་བྱེད་
སྲིད་པ་དེ་རེད། འགྲོ་བ་མིའི་རིགས་ཀྱིས་འདི་ལྟར་བྱེད་པར་རྒྱུ་མཚན་
ངེས་ཅན་ཡོད། ཁོང་ཚོ་ཕམ་པའི་གསར་འགྱུར་དེ་ཞིང་གྲོང་ཡོངས་སུ་
ཁྱབ་ཡོད་པ་དང་། རྒྱུ་མཚན་དེའི་དབང་གིས། དེང་སང་ཉེ་འཁོར་གྱི་
ཞིང་གཞིས་ག་ས་གང་དུ་དུད་འགྲོ་ཚོ་སྔར་ལས་ཀྱང་འུར་འུར་ཟིང་
ཟིང་དུ་གྱུར་ཡོད་པ་རེད། རྒྱུན་ལྡན་ལྟར། གནས་ཚུལ་འདིའི་ཐད་ནས་
གངས་དཀར་དང་གནའ་ཕོ་བློན་གཉིས་ཀ་གྲོས་ཁ་མ་མཐུན། གནའ
ཕོ་བློན་གྱིས་བལྟས་ན། དུད་འགྲོ་ཚོས་མདའ་ཚོན་ལག་ཆ་བསྒྲིགས་ཏེ།
དེ་དག་ཇི་ལྟར་སྤྱོད་སྟངས་ཐད་དམག་སྦྱོང་བྱེད་དགོས་པ་དེ་རེད། འོན་
ཀྱང་།གངས་དཀར་གྱིས་བལྟས་ན།ཁོང་ཚོས་ཕུག་རོན་སྔར་ལས་མང་
བོ་བཏང་ནས། ཞིང་གཞིས་གཞན་པ་ཚོའི་སྟེང་གི་དུད་འགྲོ་ཚོའི་གྲས་
སུ་གསར་བརྗེའི་ལས་འགུལ་སློང་དགོས་པ་དེ་རེད། གཅིག་གིས་ཁོང་
ཚོས་རང་ཉིད་སྲུང་སྐྱོབ་བྱེད་མི་ཐུབ་ན་གཞན་གྱིས་དབང་སྒྱུར་བྱེད་
ཉེན་ཆེ་ཟེར་ལ། གཅིག་གིས་གསར་བརྗེའི་ལས་འགུལ་ས་ག་གང་དུ་
ལངས་པ་ཡིན་ན། ཁོང་ཚོས་འགོག་སྲུང་གི་ལས་ཀ་སྒྲུབ་དགོས་དོན་
མེད་ཟེར། དུད་འགྲོ་ཚོས་ཐོག་མར་གནའ་ཕོ་བློན་ལ་ཉན་པ་དང་། དེ་
ནས་གངས་དཀར་ལ་ཉན་ནས། དོན་དམ་པར་ཅི་ཞིག་འགྲིག་པ་རང་
གིས་ཐག་གཅོད་མ་ཐུབ། དྲང་མོར་བཤད་ན། ཁོང་ཚོས་གནས་སྐབས་
གང་ཞིག་ཏུ་སུ་ཞིག་གིས་གཏམ་བཤད་སྤེལ་གྱི་ཡོད་ན། གནས་སྐབས་
དེར་བཤད་མཁན་དེ་ལ་མོས་མཐུན་བྱེད་ཀྱི་ཡོད་པ་རེད།
དེ་ལྟར་ཆེས་མཇུག་མཐར། གངས་དཀར་གྱི་འཆར་འགོད་ལེགས་
འགྲུབ་བྱུང་བའི་ཉིན་མོ་དེ་གཞི་ནས་སླེབས།འབྱུང་འགྱུར་གྱི་གཟའ་ཉི
མའི་ཚོགས་ཆེན་གྱི་སྟེང་དུ། རླུང་ཤུགས་འཕྲུལ་འཁོར་གྱི་ལས་ཀ་མགོ་
རྩོམ་རྒྱུ་ཡིན་མིན་ཐད་མང་མོས་འདེམས་ཤོག་འཕེན་དགོས་པ་རེད།
དུད་འགྲོ་ཚང་མ་ཕྱུགས་ཁང་ཆེན་མོའི་ནང་དུ་འཛོམས་པ་ན། གངས་
དཀར་ཡར་ལངས་ཏེ། རླུང་ཤུགས་འཕྲུལ་འཁོར་བཟོ་སྐྲུན་ལ་རྒྱབ་
སྐྱོར་བྱེད་དགོས་པའི་ཐད། རང་ཉིད་ཀྱི་རྒྱུ་མཚན་དག་གསལ་འདོན་
བྱས། ལུག་ཚོའི་འབའ་སྒྲས་མཚམས་རེར་ཁོང་གི་གཏམ་བཤད་ཀྱི་
མཚམས་བཅད། དེ་ནས་གནའ་ཕོ་བློན་ཡར་ལངས་ཏེ་ལན་འདེབས་
བྱས། ཁོས་སྐད་གདངས་དམའ་མོའི་ཐོག་ནས་རླུང་ཤུགས་འཕྲུལ་
འཁོར་བཟོ་སྐྲུན་བྱེད་པ་ནི་དོན་སྙིང་མེད་པའི་བྱ་བ་ཞིག་ཡིན་པས།
སུ་ཞིག་གིས་འདི་ལ་རྒྱབ་སྐྱོར་གྱི་འདེམས་ཤོག་མ་འཕེན་ཞེས་བཤད་
རྗེས་ལམ་སེང་མར་ཕྱིར་བསྡད། ཁོའི་གཏམ་བཤད་ཀྱི་དུས་ཡུན་སྐར་
ཆ་སུམ་ཅུ་ལོན་མ་ལོན་ཙམ་མ་གཏོགས་མེད་ལ། ཕར་བལྟས་ཚོད་
ཀྱིས་ཁོས་རང་ཉིད་ཀྱི་སྐད་ཆ་ལ་ནུས་པ་ཅི་ཞིག་ཐོན་མིན་ཐད་སེམས་
ཁུར་དེ་འདྲ་བྱེད་ཀྱི་མེད་པ་འདྲ། གནས་ཚུལ་འདི་མཐོང་རྗེས། གངས་
དཀར་ཏོག་སེ་ཡར་ལངས་ནས། འབའ་སྒྲ་སྒྲོག་མགོ་བརྩམས་ཡོད་
པའི་ལུག་རྣམས་ཁ་རོག་ལ་འདུག་ཏུ་བཅུག་རྗེས། རླུང་ཤུགས་འཕྲུལ་
འཁོར་ལ་རྒྱབ་སྐྱོར་བྱེད་དགོས་པའི་ཐད་འབོད་སྐུལ་གྱི་གཏམ་བཤད་
ངར་ཤུགས་དང་ལྡན་པ་ཞིག་གནང་། སྤྱིར་གནས་སྐབས་དེ་བར་དུ་
དུད་འགྲོ་ཚང་མས་རྒྱབ་སྐྱོར་བྱེད་ས་ཡོངས་སུ་ཁག་གཉིས་སུ་གྱེས་
ཡོད་ནའང་། ཁོང་གི་ཁ་བདེའི་གཏམ་བཤད་དེས་དུད་འགྲོ་ཚང་མ་
སྐད་ཅིག་ཙམ་གྱི་ནང་དུ་རང་ཉིད་ཀྱི་ཕྱོགས་སུ་བཀུག ཁོས་ཁ་ཚིག་
བདེ་མོའི་སྒོ་ནས། སྐྱི་གཡའ་བའི་ངལ་རྩོལ་གྱི་ལས་ཀ་དེ། དུད་འགྲོ་
ཚེའི་སྒལ་བ་དང་ཡོངས་སུ་བྲལ་བའི་སྐབས་ཀྱི་དུད་འགྲོའི་གཞིས་ཀ་
འདི། ཇི་ལྟ་བུ་ཞིག་ཡིན་པའི་སྣང་བརྙན་ཞིག དུད་འགྲོ་ཚོའི་སེམས་
སུ་གསལ་ལྷང་ངེར་འཆར་དུ་བཅུག བཤད་ཀྱིན་བཤད་ཀྱིན་ཁོང་གི་
འཆར་སྣང་དེ་སོག་མ་གཏུབ་འཁོར་དང་ཉུང་མ་གཤག་འཁོར་ཙམ་
ལས་ཡོངས་སུ་བརྒལ། ཁོས་ཟེར་ན། གློག་ཤུགས་ཀྱིས་འབྲུ་འཚག་
འཁོར་ལོ་སྐོར་ཐུབ་པ་དང་།རྨོ་འདེབས་དང་སྤོ་རྡུང་།འབྲུ་རྡུང་དང་བརྔ་
སྡུད། དེ་བཞིན་ཤོག་སྡེམ་སོགས་ཚང་མ་སྒྲུབ་ཐུབ་པ་མ་ཟད། ཉལ་ཚང་
རེ་རེར་རང་ཉིད་ཀྱི་གློག་བཞུ་དང་ཆུ་དྲོ་གྲང་གཉིས་ཀ གློག་ཤུགས་
དྲོད་ཆས་བཅས་ཀྱི་མཐུན་རྐྱེན་འཛོམས་སུ་འཇུག་ཐུབ་ཟེར། ཁོས་
གཏམ་བཤད་སྤེལ་ཟིན་པའི་སྐབས་དེར། དུད་འགྲོ་ཚོས་སུ་ལ་འདེམས་
ཤོག་འཕེན་མིན་ནི་མ་དྲིས་རུང་ལན་ཐེབས་པ་ཞིག་རེད། འོན་ཀྱང་།
ཏག་ཏག་སྐབས་འདིར། གནའ་ཕོ་བློན་ཡར་ལངས་ནས། གངས་དཀར་
ལ་ཁྱད་མཚར་བའི་ཁྲེལ་འཛུམ་ཞིག་གིས་བལྟས་རྗེས། སྔ་ན་གོ་མ་
མྱོང་བའི་ཙི་སྒྲ་རྣ་ལ་གཟན་པ་ཞིག་བསྒྲགས།
སྐབས་འདིར་ཕྱི་ལོགས་ནས་ཟུག་སྒྲ་འཇིགས་སུ་རུང་བ་ཞིག་
གྲག་པ་དང་ཆབས་ཅིག ཟངས་མའི་ཕྲ་རྒྱན་ཅན་གྱི་སྐེ་ལུང་བསྐོན་
ཡོད་པའི་སྒོ་ཁྱི་སྟོབས་ཆེན་དགུ་ཕྱུགས་ཁང་གི་ནང་དུ་ལྡིང་ནས་ཡོང་།
ཁོང་ཚོ་ཐད་ཀར་གངས་དཀར་གྱི་ཐོག་ཏུ་བརྒྱུགས་ཤིང་།གངས་དཀར་
ཁོང་ཚོའི་མཆུ་བར་ནས་ཐར་ཆེད་རང་གནས་ནས་ཚུབས་སེ་བྲོས།
སྐད་ཅིག་ཙམ་གྱི་ནང་དུ་ཁོ་སྒོའི་ཕྱི་ལོགས་སུ་ཐོན་འདུག་ཅིང་། སྒོ་ཁྱི་
ཚོས་ཁོའི་རྗེས་སུ་བདས། མཚར་སྣང་དང་འཇིགས་སྣང་གིས་སྨྲ་ལྕེ
བསྡམས་པའི་དུད་འགྲོ་ཚོས། སྒོ་ཁྱི་ཚོས་ཕག་པ་གངས་དཀར་བདའ་
བཞིན་པའི་ལྟད་མོར་བལྟ་ཆེད། སྒོ་བར་ནས་འཚང་ཁ་རྒྱག་བཞིན་
ཕྱི་ལོགས་སུ་བརྒྱུགས། གངས་དཀར་ཕ་གིའི་ལམ་ཆེན་གྱི་ཕྱོགས་སུ་
འཐེན་ཡོད་པའི་སྤང་ཐང་རིང་མོའི་སྟེང་ནས་འབྲོ་བཞིན་འདུག ཁོང་
ཕག་པ་ཞིག་གི་ཚོད་ཀྱིས་རྒྱུག་རྒྱུ་ཡོད་ཚད་ཀྱིས་རྒྱུག་གི་ཡོད་མོད།
འོན་ཀྱང་།སྒོ་ཁྱི་ཚོས་ཁོའི་རྗེས་ཆོད་གྲབས་འདུགགློ་བུར་དུ་ཁོ་འབྲེད་
བརྡར་ཤོར་སོང་བས་སྒོ་ཁྱི་ཚོས་ཁོ་ཟིན་ཐག་ཆོད་ཡོད་མོད། འོན་ཀྱང་།
ཁོ་ཡང་བསྐྱར་ཡར་ལངས་ནས་བྲོས་སོང་ལ། བང་རྩལ་ཡང་སྔར་ལས་
ཇེ་མགྱོགས་རེད། དེ་ནས་སྒོ་ཁྱི་ཚེས་ཡང་བསྐྱར་ཁོའི་རྗེས་ཟིན་ཡོང་
གི་འདུག་ལ། ཁོང་ཚོའི་ནང་ནས་གཅིག་གིས་གངས་དཀར་གྱི་མཇུག་
མར་སོ་ཐེབས་ཙམ་བྱུང་མོད། འོན་ཀྱང་། གངས་དཀར་གྱིས་མཇུག་
མ་ཕར་གཡུག་ཚུར་གཡུག་བྱས་པའི་རྐྱེན་གྱིས།དུས་ལྟར་ཉེན་ཁ་ལས་
ཐར། དེ་རྗེས་ཁོས་དབུགས་ཀྱི་མཐའ་མ་དེར་བརྟེན་ནས། ངར་ཤུགས་
ལྷག་མ་ཞིག་བརྒྱབ་སྟེ་བྲོས་པས། མཇུག་མཐར་ར་སྐྱོར་གྱི་འཛུལ་ཁུང་
ཞིག་ལས་ཐར་སོང་། དུས་དེ་ནས་བཟུང་ཁོ་མཐོང་རྒྱུ་མ་བྱུང་།
འཇིགས་སྣང་དང་ཁུ་སིམ་ངང་དུད་འགྲོ་ཚང་མ་ཕྱུགས་ཁང་གི་
ནང་དུ་ཕྱིར་འཛུལ་ཡོང་ཞིང་། ཅུང་ཙམ་རྗེས་ནས་སྒོ་ཁྱི་ཚོ་ཡང་ཕྱིར་
ལྡིང་ནས་སླེབས་བྱུང༌། ཐོག་མར་དུད་འགྲོ་སུ་ཞིག་གིས་ཀྱང་གཅན་
གཟན་འདི་རྣམས་གང་ནས་སླེབས་པ་མ་ཤེས། ཅུང་ཙམ་རྗེས་ནས་
རྙོག་དྲའི་མདུད་པ་རང་གྲོལ་བྱུང་།མ་གཞི་འདི་དག་ནི།གནའ་ཕོ་བློན
གྱིས་སོ་སོའི་ཨ་མའི་གམ་ནས་འཁྱེར་ཏེ་ལོགས་སུ་གཉོར་སྐྱོང་བྱས་
པའི་ཁྱི་ཕྲུག་དེ་དག་རེད་འདུག ཁོང་ཚོ་ད་དུང་འཚར་ལོངས་ཡོངས་སུ་
མ་བྱུང་ནའང་། ད་ལྟ་སྟོབས་ཤུགས་ཆེ་བའི་སྒོ་ཁྱིར་གྱུར་འདུག་པ་མ་
ཟད། སྤྱང་ཀི་ལྟ་བུའི་གདུག་རྩུབ་ཀྱི་ཉམས་དང་ལྡན། ཁོང་ཚོ་གནའ་ཕོ་
བློན་དང་ཐག་ཉེ་སར་འདུག་ལ། དོ་སྣང་བྱུང་བ་ལྟར་ན། སྒོ་ཁྱི་གཞན་
པ་ཚོས་སྐུ་ཞབས་ལྗོན་སི་ལ་རྔ་མ་གཡུག་གཡུག་བྱས་མྱོང་བ་ལྟར། ཁྱི་
རྒོད་འདི་ཚོས་གནའ་ཕོ་བློན་ལ་རྔ་མ་གཡུག་གཡུག་བྱེད་ཀྱི་འདུག
སྒོ་ཁྱི་ཚོས་རྗེས་སུ་འབྲངས་ནས་ཡོད་པའི་གནའ་ཕོ་བློན་ཁོང་
ཉིད། དེ་སྔ་སྤྱི་དཔོན་རྒན་པོ་ཡར་འགྲེངས་ནས་གཏམ་བཤད་གནང་
མྱོང་སའི་སྡིངས་ཆ་དེའི་སྟེང་དུ་བུད། ཁོང་གིས་དུས་དེ་རིང་ནས་
བཟུང་གཟའ་ཉི་མའི་ཚོགས་ཆེན་དེ་ཡོངས་སུ་མཇུག་བསྡུས་པའི་
ཁྱབ་བསྒྲགས་བྱས། ཁོང་གིས། ཚོགས་འདུ་དེ་དག་ནི་དགོས་མཁོ་
བྲལ་ཞིང་དུས་ཚོད་འཕྲོ་བརླག་ཏུ་གཏོང་བྱེད་ཁོ་ན་རེད་ཟེར་ཞིང་། མ་
འོངས་པར་གཞིས་ཀའི་ནང་གི་ལས་ཀ་དང་འབྲེལ་བའི་གནད་དོན
ཡོད་ཚད། ཁོང་རང་ཉིད་ཀྱིས་གཙོ་འཛིན་བྱས་པའི། ཆེད་བཙུགས་
ཕག་པའི་ལྷན་ཚོགས་ཤིག་གིས་ཐག་གཅོད་བྱེད་རྒྱུ་རེད་ཟེར། མ་
འོངས་པར་ཁོང་ཚོས་ལྐོག་ནས་ཚོགས་འདུ་ཚོགས་ཏེ། ཐག་གཅོད་
གང་བྱས་གཞན་པ་ཚོར་སྒྲོག་རྒྱུ་རེད། དེ་ལྟ་ནའང། རྒྱལ་དར་ལ་གུས་
འདུད་ཞུ་བ་དང་། <<དབྱིན་ཡུལ་གྱི་གཅན་གཟན>>ལེན་པ། གཟའ་
འཁོར་རྗེས་མའི་ལས་ཀ་བཀོད་སྒྲིག་གི་བཀའ་ཁྱབ་སྒྲོག་པ་བཅས་
ཀྱི་ཆེད་དུ། ད་དུང་ཡང་གཟའ་ཉི་མ་རྣམས་ལ་ཚོགས་འདུ་རེ་འཚོགས
དགོས། འོན་ཀྱང་། ཚོགས་འདུ་འདི་དག་གི་སྟེང་དུ་བགྲོ་གླེང་བྱེད་རྒྱུ་
མིན་པ་རེད།
གངས་དཀར་རྒྱང་ཕུད་བཏང་བའི་གནས་ཚུལ་གྱིས་ཁོང་ཚོ་
འཇིགས་གཡེར་དུ་བཏང་ཡོད་ནའང་། གོང་གི་ཁྱབ་བསྒྲགས་འདི་
ཐོས་དུས་དུད་འགྲོ་ཚོའི་སེམས་ལ་མི་དགའ་སྣང་རེ་ཤར་རྒྱུ་འདུག
གནས་ལུགས་དང་ལྡན་པའི་རྩོད་པ་རེ་ཡོད་ཚེ་ཁོང་ཚོ་ལས་འགའ
རེས་དགག་རྒྱག་བྱས་ཡོད་ངེས། མཐའ་ན་རྨིག་ཆེན་ཡང་བག་མ་
བདེ་བར་འདུག ཁོས་རྣ་འབྱོག་ཕྱི་ལ་བསྙེས་ནས་ཅོ་ཐོ་གཡུག་གཡུག་
རེ་བྱེད་བཞིན་རང་ཉིད་ཀྱི་བསམ་བློར་གོ་རིམ་སྒྲིག་ཐབས་རེ་བྱས་
མོད། འོན་ཀྱང་། ཁོའི་སེམས་ལ་བཤད་རྒྱུ་ཅི་ཡང་མ་སླེབས། དེ་དང་
བསྡུར་ཚེ་ཕག་པ་འགའ་རེས་བསྟན་པའི་མི་འདོད་པའི་རྣམ་འགྱུར་ནི་
ཅུང་གནད་ལ་འཁེལ་བ་ཞིག་རེད། མདུན་གྲལ་དུ་བསྡད་ཡོད་པའི་ན་
གཞོན་བཤའ་ཕག་བཞི་བོས་མི་འདོད་པའི་ཙི་སྒྲ་རིང་མོ་རྣ་ལ་གཟན་
པ་ཞིག་བསྒྲགས་པ་དང་ཆབས་ཅིག དུས་གཅིག་ཏུ་ཡར་ལངས་ནས་
སྐད་ཆ་བཤད་མགོ་བརྩམས། འོན་ཀྱང་གློ་བུར་དུ། གནའ་ཕོ་བློན་གྱི་
མཐའ་འཁོར་དུ་བསྡད་ཡོད་པའི་སྒོ་ཁྱི་ཚོས་མཆེ་གཙིགས་སྡེར་བསྒྲད་
ཀྱིས་ངར་སྒྲ་སྙིང་ལ་གཟན་པ་ཞིག་བསྒྲགས་པ་ན། ཕག་པ་ཚོ་ཁུ་སིམ་
མེར་གྱུར་ནས་ཕྱིར་ཐང་ལ་བསྡད། སྐབས་དེར་ལུག་ཚོས་གློ་བུར་དུ།
“རྐང་བཞི་བཟང་། རྐང་གཉིས་ངན།” ཞེས་སྐར་མ་བཅོ་ལྔ་ཙམ་གྱི་
རིང་ལ་འབའ་སྒྲ་ལྡིར་ལྡིར་དུ་བསྒྲགས་པས། གྲོས་བསྡུར་གྱི་གོ་སྐབས་
ལ་ཡོངས་སུ་བཞི་ཤད་བཀོད།
དེ་རྗེས། ཕག་པ་ལྕེ་གཉིས་གཞིས་ཀའི་ཕྱི་ནང་ཡོངས་སུ་བཀོད་
སྒྲིག་གསར་པ་འདིའི་ཐད་ལ་འགྲེལ་བཤད་རྒྱག་ཏུ་མངགས།
“བློ་མཐུན་རྣམ་པ།” ཞེས་ཁོང་གིས་བཤད་དོན། “བློ་མཐུན་
གནའ་ཕོ་བློན་གྱིས་རང་སྟེང་དུ་འགན་འཁུར་ལྷག་མ་བླངས་ཏེ་བློས་
གཏོང་ག་འདྲ་བྱེད་ཀྱི་ཡོད་པའི་ཐད། ཚང་མས་རྗེས་སུ་ཡི་རངས་བྱེད་
ཀྱི་ཡོད་པར་ང་ལ་ཡིད་ཆེས་ཡོད། དབུ་ཁྲིད་བྱེད་རྒྱུ་དེ་སྤྲོ་སྐྱིད་དང་ལྡན་
པའི་ལས་ཀ་ཞིག་རེད་མ་བསམ། དེ་ནི་དེ་ལས་ལྡོག་སྟེ། ཧ་ཅང་འགན་
འཁུར་ལྕི་མོ་ཞིག་རེད། དུད་འགྲོ་ཚང་མ་འདྲ་མཉམ་ཡིན་དགོས་
པའི་ཐད། གནའ་ཕོ་བློན་གྱིས་ཡིད་ཆེས་བྱེད་བྱེད་ཅིག་འདིར་ཚོགས་
སུ་ཞིག་གིས་ཀྱང་བྱེད་ཐུབ་ཀྱི་མ་རེད། ཁྱེད་ཚོས་རང་ཉིད་ཀྱི་དོན
དག་རང་ཉིད་ཀྱིས་ཐག་གཅོད་བྱེད་ཐུབ་ཀྱི་ཡོད་ན། ཁོང་ལ་དེ་ལས་
ལྷག་པའི་དགའ་འོས་པའི་དོན་དག་ཅིག་ཡོད་པ་མ་རེད། འོན་ཀྱང་།
མཚམས་ལ་ལར་ཁྱེད་ཚོས་ཐག་གཅོད་ནོར་བ་བྱེད་སྲིད་ཅིང་། དེ་ལྟར་
བྱས་པ་ཡིན་ན། ང་ཚོའི་གནས་སྟངས་ཅི་འདྲ་ཞིག་ཡིན་རྒྱུ་རེད་དམ།
དཔེར་ན་ཆགས་བཞག་ན། ང་ཚོ་གངས་དཀར་དང་ཁོང་གི་མྱོས་ཆུ་
ལྟ་བུའི་རླུང་ཤུགས་འཕྲུལ་འཁོར་གྱི་རྗེས་སུ་འབྲངས་པ་ཡིན་ན། ད་ལྟ་
ག་འདྲ་ཡིན་རྒྱུ་རེད།ཁོ་ནི། ང་ཚོ་ཚང་མས་ད་ལྟ་གཞི་ནས་ཤེས་གསལ་
ལྟར།ཉེས་ཅན་ཞིག་ལས་ཅི་ཡང་མ་རེད།”
“ཁོས་བ་ཁང་དམག་འཁྲུག་གི་སྐབས་སུ་དཔའ་ངར་ཆེན་པོས་
འཐབ་འཛིང་བྱས་ཡོད།”ཅེས་གཅིག་གིས་བཤད།
“དཔའ་ངར་གཅིག་པོས་མི་ཆོག"ཅེས་ལྕེ་གཉིས་ཀྱིས་བཤད་རྒྱུར།
“དེ་ལས་ཀྱང་གལ་ཆེ་བ་ནི། བློ་དཀར་དང་ཚིག་བརྩི་རེད། བ་ཁང་
དམག་འཁྲུག་གི་ཐད་ནས་བཤད་ན། གངས་དཀར་གྱིས་དཔའ་རྟགས་
ཇི་ལྟར་བསྟན་སྐོར་ཐད། སྒྲོ་འདོགས་ཇི་འདྲ་བྱས་ཡོད་མེད‘ས་ཟད་ན་
རྡོ་འབུད་པའི་གནས་ཚུལ་རེད།སྒྲིག་ཁྲིམས།བློ་མཐུན་ཚོ།ངར་ལྕགས་
ལྟ་བུའི་སྒྲིག་ཁྲིམས། འདི་ནི་དེ་རིང་གི་འབོད་ཚིག་ཡིན། ང་ཚོས་གོམ་
གང་ནོར་འཁྲུལ་ཤོར་ཚེ། དགྲ་བོ་ང་ཚོའི་སྟེང་དུ་མཆོངས་ནས་ཡོང་
གི་རེད། བློ་མཐུན་ཚོ། ང་ཚོ་སུ་ཞིག་གིས་ཀྱང་ལྗོན་སི་ཕྱིར་སླེབས་ན་
འདོད་ཀྱི་ཡོད་རྒྱུ་མ་རེད། ཡོད་དམ།”
སྔར་ལྟར། རྩོད་པ་འདི་ནི་རྩོད་ལན་འདེབས་ཐབས་བྲལ་བ་ཞིག་
རེད། དུད་འགྲོ་ཚོའི་ནང་དུ་ལྗོན་སི་ཕྱིར་སླེབས་ན་འདོད་མཁན་ཞིག་
མེད་པ་མ་དྲིས་རང་གསལ་རེད། གལ་སྲིད་གཟའ་ཉི་མའི་བགྲོ་གླེང་ནི་
ཁོ་ཕྱིར་ཡོང་བའི་སྣ་འདྲེན་ཡིན་ན། བགྲོ་གླེང་ངེས་པར་དུ་མཚམས་
འཇོག་བྱེད་དགོས། རྨིག་ཆེན་ལ་བསམ་བློ་གང་འཚམས་གཏོང་བའི་
ཁོམ་པ་བྱུང་སོང་བས། ད་ལྟ་ཁོས་གཞི་ནས་ཁ་གྲག་སྟེ། འདི་ལྟར་སྤྱིར་
བཏང་གི་ཚོར་བ་གླེང་། “བློ་མཐུན་གནའ་ཕོ་བློན་གྱིས་དེ་ལྟར་རེད་
གསུངས་ན། དེ་ལྟར་ཡིན་ངེས་རེད།” དུས་དེ་ནས་བཟུང་ཁོས། “ངས་
སྔར་ལས་ཀྱང་ཧུར་བརྩོན་བྱེད།” ཅེས་པའི་རང་ཉིད་ཀྱི་ཁས་ལེན་རྩ་
ཚིག་དེའི་སྟེང་དུ།“གནའ་ཕོ་བློན་ནི་རྟག་ཏུ་འགྲིག་ཡོད།”ཅེས་པའི་རྩ་
ཚིག་འདི་བསྣན་ཏེ་སྐྱོར་མགོ་བརྩམས།
དུས་སྐབས་འདིར། གནམ་གཤིས་ཀྱང་ཇེ་ལེགས་སུ་སོང་འདུག་
པས། དཔྱིད་ཀའི་རྨོ་འདེབས་ལས་ཀའི་མགོ་ཡོངས་སུ་བརྩམས་འདུག
སྔོན་ཆད་གངས་དཀར་གྱིས་རླུང་ཤུགས་འཕྲུལ་འཁོར་གྱི་འཆར་
འགོད་རིས་དབྱིབས་བྲིས་ཡོད་པའི་ཁང་ཕྲུག་དེ་སྒོ་བརྒྱབ་ཡོད་ལ།
ཚང་མས་རི་མོ་དེ་དག་པང་གཅལ་ངོས་ནས་ཡོངས་སུ་འཕྱིས་ཟིན་
པར་ཆ་འཇོག་བྱེད་ཀྱི་ཡོད། ནམ་རྒྱུན་གཟའ་ཉི་མའི་ཞོགས་པའི་ཆུ་
ཚོད་བཅུ་བའི་ཐོག་ཏུ་དུད་འགྲོ་ཚང་མ་ཕྱུགས་ཁང་ཆེན་མོའི་ནང་
ནས་འཛོམས་ཏེ། ཁོང་ཚོའི་འབྱུང་འགྱུར་གཟའ་འཁོར་གཅིག་རིང་གི་
ལས་ཀའི་བཀོད་སྒྲིག་གི་བཀའ་ལ་ཉན་དགོས་ཀྱི་ཡོད། ད་ལྟ་ཤ་རྡོག་
སེན་མགོ་ཙམ་ཡང་མེད་པར་གྱུར་བའི་སྤྱི་དཔོན་རྒན་པོའི་མགོ་རུས་
སྐམ་པོ་དེ། ལྡུམ་རའི་ནང་གི་ས་འོག་ནས་ཕྱིར་བཏོན་ཏེ། རྒྱལ་དར་
གྱི་དར་ཤིང་གི་རྩ་བར་ཡོད་པའི་མེ་མདའི་འགྲམ་དུ་ཤིང་དུམ་ཞིག་
གི་སྟེང་ནས་བཤམས་ཡོད། རྒྱལ་དར་བགྲེངས་ཚར་རྗེས་དུད་འགྲོ་ཚོ་
ཕྱུགས་ཁང་ཆེན་མོའི་ནང་དུ་མ་འཛུལ་སྔོན་ལ། ཚང་མས་གུས་ཉམས་
དང་བཅས་གྲལ་བསྒྲིགས་ནས་མགོ་རུས་སྐམ་པོ་དེར་སྐོར་བ་བྱས་
ནས་འགྲོ་དགོས། དེང་སང་དུད་འགྲོ་ཚང་མ་སྔོན་ཆད་ལྟར་ཐང་ལ་
མཉམ་རུབ་བྱས་ནས་འདུག་གི་མེད། གནའ་ཕོ་བློན་དང་ལྕེ་གཉིས། དེ་
བཞིན་མཐེབ་ཆུང་ཞེས་འབོད་པའི་གླུ་གཞས་དང་སྙན་ངག་རྩོམ་པར་
ལྷན་སྐྱེས་ཀྱི་ཤེས་རབ་ལྡན་པའི་ཕག་པ་དེ་བཅས་ཁོང་ཚོ་གསུམ་པོ་
མདུན་ཕྱོགས་ན་ཅུང་མཐོན་པོར་བཏེགས་ཡོད་པའི་སྡིངས་ཆ་ཞིག་
གི་སྟེང་དུ་འདུག་གི་ཡོད། གཞན་པའི་ཕག་པ་ལོ་ཆུང་དགུ་ཁོང་ཚོའི་
མཐའ་རུ་ཟླ་ཕྱེད་དབྱིབས་ཀྱིས་བསྐོར་ནས་འདུག་གི་ཡོད་ལ། དེའི
ཤུལ་གྱི་ཕག་པ་རྣམས་ཁོང་ཚོའི་རྒྱབ་ལོགས་ནས་འདུག་གི་ཡོད།
དེ་མིན་གྱི་དུད་འགྲོ་གཞན་པ་ཚང་མ་ཚོགས་ཁང་གི་མར་ཕྱོགས་
ནས་ཁོང་ཚོར་ཁ་ཡར་འཁོར་ནས་ཐང་ལ་འདུག་གི་ཡོད། གནའ་
ཕོ་བློན་གྱིས་གཟའ་འཁོར་འདིའི་བཀའ་རྣམས་རྩུབ་ཅིང་དམ་པའི་
དམག་མིའི་རྣམ་པའི་ཐོག་ནས་ཁྱབ་བསྒྲགས། དེ་རྗེས་དུད་འགྲོ་ཚང་
མས<<དབྱིན་ཡུལ་གྱི་གཅན་གཟན>> ཐེངས་གཅིག་བླངས་རྗེས་སོ་
སོའི་ས་ནས་ཁ་ཐོར་སོང་།
གངས་དཀར་རྒྱང་ཕུད་བཏང་ནས་གཟའ་འཁོར་གསུམ་སོང་བའི་
གཟའ་ཉི་མ་ཞིག་ལ། གནའ་ཕོ་བློན་གྱིས་རླུང་ཤུགས་འཕྲུལ་འཁོར་
བཟོ་སྐྲུན་བྱེད་རྒྱུ་ཡིན་པའི་བཀའ་བསྒྲགས། དེ་བས་དུད་འགྲོ་ཚང་མ་
ཡོངས་སུ་ཧ་ལས་ཤིང་ཧོན་འཐོར། ཁོས་རང་ཉིད་ཀྱི་བསམ་ཚུལ་ལ་
འགྱུར་བ་ཐེབས་དགོས་དོན་ཐད་གསལ་བཤད་ཅི་ཡང་མ་བྱས་མོད།
འོན་ཀྱང་། ལས་འགན་འདི་འགྲུབ་དགོས་ན་ལས་ཀ་སྔར་ལས་ཀྱང་
ལྕི་བས། ཚང་མའི་ཟས་སྐལ་ཇེ་ཉུང་དུ་གཏོང་དགོས་འཁེལ་ཡང་སྲིད་
ཅེས་ཉེན་བརྡ་བཏང་། ལས་ཀའི་ངོ་བོ་ཆེ་ཕྲ་ཡོངས་རྫོགས་ཚུད་པའི་
ལས་ཀའི་འཆར་གཞི་ཡོངས་སུ་བཟོས་ཚར་འདུག ཆེད་བཙུགས་ཕག་
པའི་ལྷན་ཚོགས་ཤིག་གིས་འདས་པའི་གཟའ་འཁོར་གསུམ་གྱི་རིང་
ལ་ལས་ཀ་འདི་རང་སྟེང་དུ་བླངས་ཡོད་ལ། རླུང་ཤུགས་འཕྲུལ་འཁོར་
གྱི་གཞི་རྩའི་འཆར་གཞི་དང་། དེའི་སྟེང་དུ་ཡར་རྒྱས་འདྲ་མིན་བཏང་
བའི་ཁ་གསབ་འཆར་གཞི་བཅས་ཡོངས་སུ་འགྲུབ་པར་ལོ་ངོ་གཉིས་
དགོས་པར་ཚོད་དཔག་བྱས་འདུག
དགོང་མོ་དེར་ལྕེ་གཉིས་ཀྱིས་སྒེར་ངོས་ནས་དུད་འགྲོ་གཞན་
པ་ཚོ་ལ། དོན་དངོས་ཀྱི་ཐོག་ནས། གནའ་ཕོ་བློན་གྱིས་རླུང་ཤུགས་
འཕྲུལ་འཁོར་བཟོ་སྐྲུན་བྱེད་པར་ངོ་རྒོལ་བྱས་མྱོང་མེད་ལ། གནས་
ཚུལ་ངོ་མ་ནི་དེ་ལས་ལྡོག་སྟེ། འདི་ལྟ་བུའི་བསམ་ཚུལ་ཐོག་དང་པོར་
བཏོན་ཡོང་མཁན་ནི་ཁོ་ཡིན་ལ། སྒོང་རུམ་ཁང་གི་པང་གཅལ་སྟེང་
དུ་བྲིས་ཡོད་པའི་རི་མོ་དེ་དག་ནི་གངས་དཀར་གྱིས་གནའ་ཕོ་བློན་གྱི་
བརྩམས་ཆོས་ཁྲོད་ནས་བརྐུས་ནས་བྲིས་པ་རེད་ཟེར་ལ། རླུང་ཤུགས་
འཕྲུལ་འཁོར་ནི་དོན་དངོས་སུ་བཤད་ན་གནའ་ཕོ་བློན་གྱི་གསར་
གཏོད་རེད་ཟེར། སྐབས་དེར་གཅིག་གིས། འོ་ན་ཁོས་འཆར་འགོད་
འདིའི་ཐད་ལ་ངོ་རྒོལ་དེ་འདྲའི་ཤུགས་ཆེན་ཅིའི་ཕྱིར་བྱས་པ་རེད་དམ་
ཞེས་དྲིས་པར། ལྕེ་གཉིས་ཀྱིས་གཡོ་སྒྱུའི་རྣམ་པ་དང་བཅས། དེ་ནི་
བློ་མཐུན་གནའ་ཕོ་བློན་ཁོང་བློ་རིག་བཀྲ་བའི་རྐྱེན་གྱིས་རེད་ཅེས་
བཤད། ཁོས་ཟེར་ན། གནའ་ཕོ་བློན་གྱིས་རླུང་ཤུགས་འཕྲུལ་འཁོར་
ལ་ངོ་རྒོལ་བྱེད་པ་དེ་ནི་གངས་དཀར་རྩ་མེད་གཏོང་བའི་ཆེད་དུ་ཡིན་
ཞིང་། རྒྱུ་མཚན་ནི། གངས་དཀར་ནི་དུད་འགྲོ་ཉེན་ཁ་ཅན་ཞིག་དང་
གཞན་པར་ཤུགས་རྐྱེན་ངན་པ་འཇོག་མཁན་ཞིག་ཡིན་པས་རེད་
ཟེར་ལ། ད་ལྟ་གངས་དཀར་མེད་པས་འཆར་གཞི་ཡོད་ཚད་ཁོང་གི་
བར་གཅོད་དང་བྲལ་ཏེ་ལག་བསྟར་བྱེད་ཐུབ་ཟེར། ལྕེ་གཉིས་ཀྱིས། འདི་
ལ་འཐབ་ཇུས་ཟེར་ཞེས་བཤད་ཅིང་།ཁོས་ཕར་འགྲོ་ཚུར་འགྲོ་དང་རྔ་མ་
གཡུག་གཡུག་བྱེད་བཞིན་དགའ་སྤྲོའི་དགོད་སྒྲ་དང་བཅས། “འཐབ་
ཇུས་རེད་ཡ། བློ་མཐུན་རྣམ་པ། འཐབ་ཇུས་རེད།” ཅེས་ཡང་ཡང་དུ་
བཟློས། དུད་འགྲོ་ཚོ་ཚིག་འདི་ལ་དེ་འདྲ་ངེས་ཆ་མེད་ནའང་། ལྕེ་གཉིས་
ཁ་ལྕེ་ཧ་ཅང་བདེ་བའི་རྐྱེན་གྱིས།སྒོ་ཁྱི་གསུམ་པོའི་ཡིད་སེམས་ཡོངས
སུ་བཀུག་ཟིན་པ་འདྲ་སྟེ། ཁོང་ཚོས་འཇིགས་སུ་རུང་བའི་ཧར་སྒྲ་སྒྲོག་
བཞིན། ལྕེ་གཉིས་ཀྱི་གསལ་བཤད་དེར་དོགས་འདྲི་ཅི་ཡང་མེད་པའི་
སྒོ་ནས་ངོས་ལེན་བྱས།

དྲུག

ལོ་དེའི་ལོ་འཁོར་ཧྲིལ་བོར་དུད་འགྲོ་ཚོས་བྲན་གཡོག་ལྟར་ངལ་
རྩོལ་བྱས། དེ་ལྟ་ནའང་། ཁོང་ཚོས་ངལ་རྩོལ་འདི་དག་དགའ་སྤྲོའི་ངང་
ནས་དང་དུ་བླངས་ཡོད། ཁོང་ཚོས་ངལ་སྡུག་འདི་འདྲ་མྱོང་བ་ནི། རང་
ཉིད་དང་མ་འོངས་པའི་རང་རིགས་ཚོའི་ཁེ་ཕན་གྱི་ཆེད་དུ་ཡིན་པ་
ལས། ལེ་ལོ་ཅན་གྱི་རྐུན་ཇག་མིའི་རིགས་ཀྱི་ཆེད་དུ་མིན་པ་ཤེས་ཀྱི་
ཡོད་པས།ཁོང་ཚོས་རང་ཉིད་ཀྱི་ལུས་སེམས་གཉིས་ལ་སྒྱིད་ལུག་གི་གོ
སྐབས་སྤུ་ཙམ་ཡང་མ་བྱིན།
ལོ་དེའི་དཔྱིད་ཀ་དང་དབྱར་ཁ་ཧྲིལ་བོར་དུད་འགྲོ་ཚོས་གཟའ་
འཁོར་གཅིག་གི་ནང་དུ་ཆུ་ཚོད་དྲུག་ཅུ་ཐམ་པར་ལས་ཀ་ལས་པ་
དང་།ཟླ་བ་བརྒྱད་པའི་ནང་དུ་སླེབས་པ་ན།གནའ་ཕོ་བློན་གྱིས་གཟའ་
ཉི་མའི་ཕྱི་དྲོ་ལའང་ལས་ཀ་ལས་དགོས་པ་ཁྱབ་བསྒྲགས་བྱས།ལས་ཀ་
འདིར་ཞུགས་མིན་བརྒྱ་ཆའི་བརྒྱ་ཐམ་པ་རང་མོས་ཡིན་ནའང་། གལ་
སྲིད་མ་ཞུགས་པ་ཡིན་ན། མི་ཞུགས་མཁན་དེར་ཟས་སྐལ་ཕྱེད་ཀ་མ་
གཏོགས་སྤྲོད་ཀྱི་མེད། དེ་ལྟ་ནའང་། ད་དུང་ཡང་ལས་འགན་འགའ་
རེ་མ་གྲུབ་པར་འཇོག་དགོས་བྱུང་། ད་ལོའི་བརྔ་སྡུད་ཀྱི་ཐོན་འབབ་ལོ་
སྔོན་མ་ལྟ་བུ་ཞིག་མི་ལེགས། རྨོ་སློག་གི་ལས་ཀ་དུས་ལྟར་མ་འགྲུབ་
པའི་རྐྱེན་གྱིས། མ་གཞི་རྡོག་རིགས་འདེབས་རྒྱུ་བྱས་ཡོད་པའི་ཞིང་
ས་དེ་གཉིས་ལ་རྡོག་རིགས་འདེབས་རྒྱུ་མ་བྱུང་ཞིང་། དེ་བས། འབྱུང་
འགྱུར་གྱི་དགུན་ཁ་འདིའང་དཀའ་ཚེགས་ཆེ་བའི་དགུན་ཁ་ཞིག་ཏུ་
འགྱུར་རྒྱུ་ཡིན་པ་སྔོན་དཔག་བྱེད་ཐུབ།
རླུང་ཤུགས་འཕྲུལ་འཁོར་བཟོ་སྐྲུན་བྱེད་པ་ནི་བསམ་ཚོད་ལས
བརྒལ་བའི་ལས་ཀ་དཀའ་ཚེགས་ཅན་ཞིག་རེད།. གཞིས་ཀའི་ས་
ཁོངས་སུ་རྡོ་ཐལ་རྡོའི་གཏེར་ཁ་ཕུན་སུམ་ཚོགས་པ་ཞིག་ཡོད་ལ།
གཞིས་ཀའི་ཁང་ལྷག་ཞིག་ལས་བྱེ་མ་དང་ཨར་འདམ་ཕོན་ཆེན་ཞིག་
ལག་སོན་བྱུང་བས། བཟོ་སྐྲུན་གྱི་རྒྱུ་ཆ་ཚང་མ་ལག་མཐིལ་དུ་སླེབས་
ཡོད། འོན་ཀྱང་། དུད་འགྲོ་ཚོས་རང་ངོས་ནས་སེལ་ཐབས་བྲལ་བའི
དཀའ་ངལ་ནི། རྡོ་འདི་དག་བཟོ་སྐྲུན་གྱི་དགོས་མཁོ་ལྟར་ཇི་ལྟར་དུམ་
བུར་གཅོག་རྒྱུ་དེ་རེད། ལས་ཀ་འདི་ལྕགས་འཇོར་དང་ལྕགས་ཕུར་ལ་
བརྟེན་ན་མ་གཏོགས་འགྲུབ་མི་སྲིད་པ་ཡིན་ལ། དུད་འགྲོའི་ནང་ནས་
རྒྱབ་སུག་གཉིས་ཀའི་སྟེང་དུ་ལངས་ཐུབ་མཁན་ཞིག་མེད་པས་ལག་
ཆ་འདི་གཉིས་སྤྱོད་ཐབས་བྲལ་བ་རེད། གཟའ་འཁོར་འགའི་རིང་ལ་
ངལ་བ་འབྲས་མེད་ངང་བསམ་བློ་ཡང་ཡང་བཏང་མཐར། ཉིན་ཞིག་
ལ་གཅིག་གི་ཡིད་ལ་ཐབས་ཤེས་ཤིག་སླེབས་ཤིང་། དེ་ནི་ས་སྙིང་འཐེན་
ཤུགས་ལ་བརྟེན་རྒྱུ་དེ་རེད། རྡོ་གཏེར་ཁུལ་དུ་རྡོ་རྩིག་རྒྱག་པར་རྩ་བ་
ནས་ཆེ་དྲགས་འདུག་པའི་རྡོ་ཕ་བོང་ཆེན་པོ་མང་བོས་གང་འདུག དུད་
འགྲོ་ཚོས་ཕ་བོང་རྣམས་ཀྱི་རྒྱབ་ནས་ཐག་པས་དཀྱིགས་པ་དང་། དེ་
རྗེས་བ་རྟ་ལུག་གསུམ་བཅས་ཐག་པའི་སྣེ་མོར་འཇུ་ཐུབ་མཁན་གྱི་
དུད་འགྲོ་ཡོད་ཚད་ཀྱིས་མཉམ་རུབ་ཐོག་ནས། ཕ་བོང་རྣམས་རེ་རེ་
བཞིན་རྡོ་གཏེར་གྱི་རི་ངོས་ནས་ཡར་རྩེ་མོའི་ཕྱོགས་སུ་འདྲུད་ཐབས་
བྱས། ཁོང་ཚོའི་མྱུར་ཚད་ཧ་ཅང་དལ་ལ། གནད་འགག་ཆེ་བའི་སྐབས་
ལ་ལར་མཐའ་ན་ཕག་པ་ཚོས་ཀྱང་འཐེན་རོགས་བྱས། དེ་ལྟར་ཕ་བོང་
རྣམས་དུམ་བུར་འགས་ཆེད་དུ་རི་རྩེ་ནས་ཕྱིར་གད་ངོས་ནས་མར
འདྲིལ་དུ་བཅུག བཅགས་ཟིན་པའི་རྡོ་བ་རྣམས་སྐྱེལ་འདྲེན་རྒྱུ་དེ་ལྟོས་
ས་ལྟོས་འཇོག་གིས་ལས་སླ་བོ་ཞིག་རེད། རྟ་རྣམས་ཀྱིས་རྡོ་རྣམས་ཤིང་
རྟའི་ནང་ནས་འདྲེན་གྱི་ཡོད་ལ། ལུག་ཚོས་རྡོ་ལེབ་རེ་རེ་བཞིན་མར་
དྲུད་ནས་སོང་། མཐའ་ན་ར་མ་སྨུག་རིལ་དང་བོང་རྒན་བཎ་རྒྱ་སྨིན་
གཉིས་ཀྱིས་ཀྱང་མཉམ་རུབ་སྒོ་ནས་འཁོར་གཉིས་ཤིང་རྟ་དྲུད་ནས་
རང་འཁྲིའི་ལས་འགན་བསྒྲུབས། དབྱར་མཇུག་ལ་སླེབས་དུས་རྡོ་ཕུང་
འདང་ངེས་ཤིག་གསོག་སྒྲུབ་བྱས་འདུག དེ་བས་ཕག་པ་ཚོའི་ལྟ་སྐུལ་
འོག་ནས་བཟོ་སྐྲུན་གྱི་དངོས་གཞིའི་ལས་ཀ་ཡོངས་སུ་མགོ་བརྩམས།
དེ་ལྟ་ནའང་། ལས་ཀ་དེ་སོས་དལ་ལ་དཀའ་ཚེགས་ཆེ་བའི་བྱ་
བ་ཞིག་ཡིན་པ་རེད། མཚམས་ལ་ལར་ཕ་བོང་གཅིག་རྡོ་གཏེར་ཁུལ་
ནས་ཡར་འདྲུད་པར་ཉིན་ཧྲིལ་བོ་འགོར་གྱི་ཡོད་ལ། སྐབས་ལ་ལར་རྡོ་
ཕུང་རྣམས་གད་ངོས་ནས་མར་འདྲིལ་དུ་འཇུག་སྐབས་ཆག་གི་མེད་
པ་རེད། ངལ་རྩོལ་འདི་དག་གི་སྐབས་སུ་རྟ་ཕོ་རྨིག་ཆེན་ནི་མེད་དུ་མི་
རུང་བ་ཞིག་ཡིན་ལ། ཁོང་གཅིག་པུའི་ཤེད་ཤུགས་ནི་དུད་འགྲོ་གཞན་
པ་ཚང་མའི་ཤེད་ཤུགས་གཅིག་ཏུ་བསྡུས་པ་ལྟ་བུ་ཡོད། མཚམས་ལ་
ལར་ཕ་བོང་མར་ཕྱིར་འདྲིལ་གྲབས་བྱེད་སྐབས་དུད་འགྲོ་ཚོ་ཡང་དེའི་
ཤུགས་ཀྱིས་དྲུད་འགྲོ་ཡི་ཡོད་པས། ཁོང་ཚོས་སྔངས་སྐྲག་གི་འོ་དོད་
ལྷང་ལྷང་སྒྲོག་གི་ཡོད་ལ། གནས་ཚུལ་འདི་འདྲའི་འོག་ཏུ་རང་ནུས་
གང་ཡོད་ཀྱིས་ཐག་པར་འཇུས་ཏེ་རྡོ་ཕུང་འགོག་མཁན་ནི་ནམ་ཡང་
རྟ་ཕོ་རྨིག་ཆེན་ཡིན། རྟ་ཕོས་དབུགས་རིང་ཧལ་ཧལ་དུ་འདྲེན་བཞིན།
རྨིག་བཞིས་ས་ལ་འཐམས་ནས་གོམ་པ་གཅིག་རེ་གཅིག་རེ་བཞིན་ཕ་
བོང་རྣམས་རི་ངོས་ནས་ཡར་འདྲེན་སྐབས། ཁོང་གི་བོང་ཆེ་བའི་སྒལ་
གཞུང་ནས་མར་ལུས་འགྲམ་གཉིས་སུ་རྔུལ་ཆུ་ཆར་ཆུ་བཞིན་ཐིགས་
པ་རེ་རེ་བཞིན་འཛགས་ཀྱི་ཡོད་ལ། སྐབས་དེར་དུད་འགྲོ་ཚང་མའི་
ཡིད་སེམས་དབང་མེད་དུ་འཕྲོག་བཞིན་ཡོད། རྒོད་མ་ཁི་ལོ་ཝིར་གྱིས་
མཚམས་ལ་ལར་ཁོང་ལ་ལུས་ཤུགས་ཕུད་རྒྱུ་མང་དྲགས་མ་འགྲོ་ཞེས་
ཉེན་བརྡ་བཏང་ཡང་། ཁོང་གིས་ནམ་ཡང་མི་ཉན་ལ། ཁོང་ལ་མཚོན་
ན་ཁོང་གི་ཁ་འབོད་གཉིས་ཏེ། “ངས་སྔར་ལས་ཀྱང་ཧུར་བརྩོན་བྱེད།”
ཅེས་པ་དང་། “གནའ་ཕོ་བློན་ནི་རྟག་ཏུ་འགྲིག་ཡོད།” ཅེས་པ་གཉིས་
ནི་དཀའ་ངལ་ཡོད་ཚད་ལ་ཁ་གཏད་གཅོག་པའི་ནུས་ལྡན་ཡ་ལན་དེ་
ཡིན་པ་འདྲ། ཁོས་ནམ་ལངས་བྱ་ཕོ་དང་གྲོས་བྱས་ཏེ། ཁོང་ལ་འབོད་
རྒྱུ་དེ་རྒྱུན་ལྡན་གྱི་ཆུ་ཚོད་ཕྱེད་ཀས་སྔ་བ་དེ་ཆུ་ཚོད་གསུམ་དང་ཕྱེད་
ཀས་སྔ་བར་བསྒྱུར་ཏུ་བཅུག སྤྱིར་དེང་སང་ཁོ་ལ་དུས་ཚོད་སྟོང་བ་
ཕལ་ཆེར་མེད་ནའང་། ཁོས་ད་དུང་ཡང་ཁོམ་པ་གང་བྱུང་སྐབས་སུ་
རང་ཉིད་གཅིག་པོ་རྡོ་གཏེར་ཁ་རུ་སོང་ནས་ཐར་ཐོར་དུ་ལྷག་པའི་རྡོ་བ་
ཆུང་ཆུང་རྣམས་བཏུས་ཏེ། ཁོང་གཅིག་པོས་མར་རླུང་ཤུགས་འཕྲུལ་
འཁོར་བཟོ་སྐྲུན་བྱེད་སར་དབོར་འདྲེན་བྱེད་ཀྱི་ཡོད།
དབྱར་ཐོག་འདིར་ལས་ཀ་དེ་འདྲ་ལྕི་ནའང་། ཁོང་ཚོའི་འཚོ་བ་དེ་
འདྲ་ཐབས་རྡུགས་མ་བྱུང༌། ཁོང་ཚོའི་ཟ་མའི་ཐད་ནས་བཤད་ན། ཁོང་
ཚོའི་ཟ་མ་སྐུ་ཞབས་ལྗོན་སིའི་རིང་དང་བསྡུར་ན་ཇེ་མང་མིན་པའི་
དབང་དུ་བཏང་རུང་། མ་མཐའ་ཡང་ཁོའི་རིང་ལས་ཇེ་ཉུང་གཏན་ནས
མ་རེད། རང་ཉིད་ཚོ་ཁོ་ནའི་བཟའ་བཅའ་སྒྲུབ་དགོས་པ་ལས། བག་
མེད་ལོངས་སྤྱོད་ལ་བྱང་བའི་འགྲོ་བ་མི་ལྔ་ཡི་བཟའ་བཏུང་ལ་འགན་
འཁུར་མི་དགོས་པ་འདིར་རླབས་ཆེ་བའི་ཕན་ཁེ་འདི་འདྲ་ལྡན་ཏེ།
ད་ཆ་ཁོང་ཚོར་ལས་འཛོལ་གྲངས་མེད་ཅིག་བྱུང་རུང་འགྲོ་བ་མིའི་
རིགས་ལྔ་གསོས་པ་ལས་འབྱུང་སྲིད་པའི་གྱོང་གུན་ལས་བརྒལ་མི་
སྲིད། དཔེར་ན་ཐིམ་བུ་འཐུ་བ་ལྟ་བུ་ལ་མཚོན་ན། དུད་འགྲོ་ཚོས་ཅི་
ལྟར་ཞིབ་ཚགས་བྱས་པ་དེ་འདྲ་ཞིག་འགྲོ་བ་མིའི་རིགས་ཀྱིས་རྩ་བ་
སྒྲུབ་མི་ཐུབ་པ་ཞིག་རེད། སྔོན་མ་བཤད་པ་ལྟར། དེང་སང་རྐུ་བཟས་
རྐུ་འཐུང་བྱ་མཁན་མེད་པའི་རྐྱེན་གྱིས། སྤང་ཐང་དང་ཞིང་ས་གཉིས་
ཀའི་བར་དུ་ར་བ་རྒྱག་དགོས་དོན་མེད་ལ། དེའི་དབང་གིས་དེང་སང་
ར་སྐྱོར་དང་སྒོ་ཆེན་བསྐྱར་གསོའི་ལས་ཀ་དེ་སྒྲུབ་མི་དགོས་པ་རེད། དེ་
ལྟ་ནའང་།དབྱར་ཁ་ཕར་ལ་བསྐྱལ་ཏེ་སྟོན་ཀ་ཚུར་ལ་བསུས་ཡོང་དུས།
དུད་འགྲོ་ཚོས་སྔོན་དཔག་བྱེད་མ་ཐུབ་པའི་རང་ངོས་ནས་མི་འདང་ས་
མང་བོ་ཞིག་ལྷང་ལ་བུད། རིམ་བཞིན་སྒྲོན་མེའི་རྡོ་སྣུམ་དང་རྒྱུན་སྤྱོད་
འཛེར་མ། ལྕགས་སྐུད་དང་ཁྱི་ལྟོའི་གོ་རེ། དེ་བཞིན་རྟའི་རྨིག་ལྕགས
སོགས་ཀྱི་དགོས་མཁོ་སླེབས་ཀྱི་ཡོད་མོད། འོན་ཀྱང་། འདི་དག་ཚང་
མ་གཞིས་ཀ་འདིའི་སྟེང་ནས་ཐོན་སྐྱེད་བྱེད་ཐུབ་ཀྱི་མེད། ཅུང་ཙམ་
རྗེས་ནས་ད་དུང་ས་བོན་དང་མིས་བཟོས་ལུད་རྫས། དེ་བཞིན་ལག་
ཆ་འདྲ་མིན་བཅས་དགོས་ཡོང་གི་རེད་ལ། དེ་ནས་རླུང་ཤུགས་འཕྲུལ་
འཁོར་གྱི་འཕྲུལ་ཆས་ཀྱང་དགོས་ཡོང་གི་ཡོད་པ་རེད། འདི་དག་ཚང་
མའི་ཐད་ཐབས་བཀོད་ཅི་ཞིག་འཐེན་རྒྱུ་ཡིན་པ་སུ་ཞིག་ལའང་ངེས་
ཆ་མེད།
གཟའ་ཉི་མ་ཞིག་གི་ཞོགས་པར། དུད་འགྲོ་ཚང་མ་ལས་ཀ་བཀོད་
སྒྲིག་གི་བཀའ་རྒྱར་ཉན་དུ་འདུས་ཡོད་པའི་སྐབས་དེར། གནའ་ཕོ་
བློན་གྱིས་རང་ཉིད་ཀྱིས་སྲིད་ཇུས་གསར་པ་ཞིག་གཏན་འབེབས་བྱས་
ཡོད་སྐོར་ཁྱབ་བསྒྲགས་བྱས། ཁོང་གིས་ཁྱབ་བསྒྲགས་བྱས་དོན། ཉི
མ་དེ་རིང་ནས་བཟུང༌། དུད་འགྲོའི་གཞིས་ཀས་ཁྱིམ་མཚེས་གཞིས་
ཀ་ཁག་དང་ལྷན་དུ་ཉོ་ཚོང་རྒྱག་རྒྱུ་ཡིན་པ་དང་། བཤད་མ་དགོས་པ་
ཞིག་ལ། འདི་ནི་ཛ་དྲག་ངང་དགོས་མཁོ་ཡོད་པའི་རྒྱུ་ཆ་འགའ་ཞིག་
ནང་འདྲེན་བྱེད་པའི་ཆེད་ཡིན་པ་ལས་ཚོང་ལས་ཁེ་གཉེར་གྱི་ཆེད་མ་
ཡིན་པ་དེ་རེད།ཁོས་ཟེར་ན་རླུང་ཤུགས་འཕྲུལ་འཁོར་གྱི་མཁོ་ཡོ་ཆས་
ནི་ཅི་ལས་ཀྱང་གལ་ཆེ་ལ། རྒྱུ་མཚན་དེའི་དབང་གིས། ཁོས་ད་ལྟ་སོག་
མ་སྡེམ་ཆག་གཅིག་དང་ད་ལོའི་གྲོ་འབྲུ་ཐོན་སྐྱེད་ཀྱི་ཆ་ཤས་བཅས
བཙོང་རྒྱུ་བྱས་ཡོད་ལ། མ་འོངས་པར་སྒོར་མོའི་དགོས་མཁོ་བྱུང་ཚེ་
སྒོང་ང་བཙོངས་ནས་ཡོང་འབབ་བསྐྲུན་དགོས་པ་དང་། སྒོང་ང་ལ་
ཝིས་ལིན་གྲོང་དུ་ནམ་ཡང་ཁྲོམ་ར་ཡོད་བསྡད་པ་རེད་ཟེར། གནའ་ཕོ་
བློན་གྱིས། བྱ་མོ་རྣམས་ཀྱིས་རང་ངོས་ནས་གང་ཡོང་གིས་བློས་གཏོང་
བྱས་ཏེ། རླུང་ཤུགས་འཕྲུལ་འཁོར་བཟོ་སྐྲུན་ཆེད་དུ་དམིགས་བསལ་
བྱས་རྗེས་འཇོག་པར་དགའ་སྤྲོ་སྐྱེ་འོས་ཟེར།
ཡང་བསྐྱར་དུད་འགྲོ་ཚོ་ལ་དོགས་མི་བདེ་བའི་ཚོར་བ་ཞིག་སྐྱེས།
ནམ་ཡང་འགྲོ་བ་མིའི་རིགས་དང་འབྲེལ་འདྲིས་མི་བྱེད། ནམ་ཡང་ཉོ་
ཚོང་གི་འདུ་འགོད་མི་བྱེད། ནམ་ཡང་སྒོར་མོ་བེད་སྤྱོད་མི་གཏོང་ཟེར་
བ་སོགས་ནི། སྐུ་ཞབས་ལྗོན་སི་མཐར་སྤྲོད་བཏང་རྗེས་ཀྱི་རྒྱལ་ཁའི་
ཚོགས་ཆེན་སྟེང་དུ་དམ་བཅའ་ཕུལ་བ་ཁག་གི་ནང་ནས་མ་རེད་དམ།
དུད་འགྲོ་ཚང་མས་འདི་ལྟ་བུའི་དམ་བཅའ་ཕུལ་བ་དྲན་གྱི་འདུག་
པའམ། ཡང་ན། མ་མཐའ་ཡང་ཁོང་ཚོའི་བསམ་བློའི་ནང་དུ་དམ་
བཅའ་དེ་ལྟ་བུ་ཞིག་ཕུལ་བའི་བག་ཆགས་ཙམ་ཞིག་འདུག གནའ་
ཕོ་བློན་གྱིས་ཚོགས་ཆེན་འཚོགས་རྒྱུ་མེད་པར་གཏོང་སྐབས་ངོ་རྒོལ་
བྱེད་མཁན་གྱི་ཕག་གསར་དེ་བཞི་བོས་སྐད་དམའ་མོས་གཅིག་བཤད་
གྲབས་བྱས་ཀྱང་། སྒོ་ཁྱི་དག་གི་འཇིགས་རུང་གི་ཟུག་སྐད་ཀྱིས་ཕག་
གསར་བཞི་བོ་ཁུ་སིམ་མེར་བཏང་། དེ་རྗེས། རྒྱུན་ལྡན་ལྟར། ལུག་
ཚོས། “རྐང་བཞི་བཟང་། རྐང་གཉིས་ངན།” ཞེས་སྐད་འབོད་བྱེད་
མགོ་བརྩམས་པས་གནས་སྐབས་རིང་གི་དོགས་མི་བདེ་བའི་མཁའ
དབུགས་དེ་ཇེ་འཇམ་དུ་གྱུར། མཇུག་མཐར། གནའ་ཕོ་བློན་གྱིས་
རང་ཉིད་ཀྱི་མདུན་སུག་ཡར་བཀྱགས་ཏེ་ཚང་མ་ཁུ་སིམ་དུ་འདུག་ཏུ་
བཅུག་རྗེས། དགོས་ངེས་ཀྱི་བཀོད་སྒྲིག་ཡོད་ཚད་ཁོས་བྱས་ཡོད་ཅེས་
བསྒྲགས། ཁོས་ཟེར་ན། དུད་འགྲོ་སུ་ཞིག་ཀྱང་འགྲོ་བ་མི་དང་འབྲེལ་
འདྲིས་བྱེད་དགོས་དོན་མེད། ཁོང་ཚོར་འབྲེལ་འདྲིས་བྱེད་པ་ནི་སྐྱུག་བྲོ་
བའི་བྱ་བ་ཞིག་ཡིན་པ་གསལ་བོ་རེད། དེ་བས། ཁོས་ཁུར་བོ་འདི་དག་
ཚང་མ་རང་ཉིད་ཀྱི་ཕྲག་སྟེང་དུ་ལེན་རྒྱུ་བྱས་ཡོད་ཟེར། ཝིས་ལིན་གྲོང་
དུ་ཡོད་པའི་སྐུ་ཞབས་ཝེམ་ཕུར་ཟེར་བའི་ཁྲིམས་ཞབས་པ་ཞིག་གིས།
དུད་འགྲོའི་གཞིས་ཀ་དང་ཕྱིའི་འཇིག་རྟེན་བར་དུ་བར་ཤགས་བྱེད་རྒྱུ་
ཁས་ལེན་བྱས་ཡོད་ལ།གཟའ་འཁོར་རེ་རེའི་གཟའ་ཟླ་བའི་ཞོགས་པར་
ཁོང་གཞིས་ཀར་བཀོད་འདོམས་ལ་ཉན་དུ་ཡོང་རྒྱུ་རེད་ཟེར། གནའ་ཕོ་
བློན་གྱིས་རང་ཉིད་ཀྱི་གཏམ་བཤད་ཀྱི་མཇུག་དེ། “དུད་འགྲོའི་གཞིས་
ཀ་ཁྲི་ལོར་བརྟན་པར་ཤོག” ཅེས་པས་བསྡུས་ཤིང་། དེ་ནས་<<དབྱིན་
ཡུལ་གྱི་གཅན་གཟན>>ཐེངས་གཅིག་བླངས་རྗེས་ཚོགས་འདུ་གྲོལ།
དེའི་རྗེས་ནས། དུད་འགྲོ་ཚོའི་སེམས་པ་བདེ་ལ་འབབ་ཆེད་དུ། ལྕེ་
གཉིས་གཞིས་ཀའི་ནང་དུ་ཡར་རྒྱུག་མར་རྒྱུག་བྱས། ཁོས་ཉོ་ཚོང་མི་
རྒྱག་པ་དང་སྒོར་མོ་མི་སྤྱོད་པ་ལྟ་བུའི་དམ་བཅའ་ཞིག་རྩ་བ་ཉིད་ནས་
ཕུལ་མྱོང་མེད་ལ། མཐའ་ན་འདི་ལྟ་བུའི་བསམ་ཚུལ་ཙམ་ཡང་བཏོན་
མྱོང་མེད་ཟེར་ལ། འདི་ནི་འཁྲུལ་སྣང་ཁོ་ན་ཡིན་ངེས་ཤིང་།འདིའི་ཐོག་
མའི་འབྱུང་རྩའང་གངས་དཀར་གྱི་རྫུན་གཏམ་ཁག་ཡིན་ངེས་ཟེར།
དུད་འགྲོ་འགའ་རེར་ད་དུང་ཡང་དོགས་སྣང་ཕྲན་བུ་འདུག་མོད། འོན་
ཀྱང་། ལྕེ་གཉིས་ཀྱིས་ཅི་མི་སྙམ་པའི་རྣམ་པས། “འདི་ནི་ཁྱེད་ཀྱིས་རྨི་
ལམ་རྨིས་པ་ཞིག་མིན་པ་ཐག་གིས་ཆོད་དམ། བློ་མཐུན་ཚོ། འདི་ལྟ་
བུའི་དམ་འབུལ་ཞིག་བྱས་པའི་ཟིན་བྲིས་འདྲ་ཁྱེད་ཚོར་ཡོད་དམ། དེ་
ལྟ་བུ་ཞིག་གང་དུ་བྲིས་ཡོད་དམ།” ཞེས་དྲིས་པ་ན། འདི་ལྟ་བུ་ཞིག་
ཡིག་ཐོག་ཏུ་ཕབ་མེད་པ་དངོས་གནས་བདེན་པ་ཡིན་པས། དུད་འགྲོ་
ཚོས་འདི་ནི་རང་ཉིད་ཀྱི་ནོར་འཁྲུལ་ཡིན་པར་ཡིད་ཆེས་བྱས།
བཀོད་སྒྲིག་བྱས་ཟིན་པ་ལྟར། སྐུ་ཞབས་ཝེམ་ཕུར་ཉིན་རེ་བཞིན་
གཞིས་ཀའི་ནང་དུ་བལྟ་བར་ཡོང་། ཁོ་ནི་འགྲམ་གཉིས་སྨྲ་རས་ཁེངས་
ཤིང་། མགོ་བདེའི་རྣམ་པ་མངོན་ཡང་གླ་མཁན་མང་བོ་མེད་པའི་
ཁྲིམས་ཞབས་པ་ཞིག་ཡིན། འོན་ཀྱང་། ཁོའི་ཀླད་པ་ཡང་དེ་འདྲ་མི་
སྤྱང་རྒྱུ་མེད་དེ། ཁོས་དུད་འགྲོའི་གཞིས་ཀ་ལ་བར་ཁེ་པ་ཞིག་དགོས་
ཀྱི་ཡོད་པ་དང་། བར་ཁེ་དེ་ནི་ལེན་རིན་ཡོད་པ་ཞིག་ཡིན་པ་དེ་གཞན་
པ་སུ་ཞིག་གིས་ཀྱང་མ་ཤེས་གོང་ཁོང་གིས་རྟོགས་ཡོད། དུད་འགྲོ་ཚོས་
ཁོ་འགྲོ་འོང་སྐབས་འཇིགས་སྣང་གིས་ལྟད་མོར་བལྟ་བཞིན་ཡོད་ལ།
ཁོ་ཐད་ཀར་ཐོན་ཡོང་དུས་བྱོལ་གང་ཐུབ་བྱས། དེ་ལྟ་ནའང་། གནའ་
ཕོ་བློན་གྱིས་རང་ཉིད་སུག་བཞིའི་སྟེང་དུ་ལངས་ནས། རྐང་བ་གཉིས་
ཁོ་ནའི་སྟེང་དུ་ལངས་ཡོད་པའི་སྐུ་ཞབས་ཝེམ་ཕུར་ལ་བཀའ་བཀོད་
གཏོང་བ་མཐོང་ཚེ། དུད་འགྲོ་ཚོར་སྤོབས་པ་སླེབས་ཏེ། སྤྱི་ཚོགས་ཀྱི་
སྒྲིག་རིམ་གསར་པ་འདི་ལ་ཅུང་གོམས་མགོ་བརྩམས། དངོས་གནས་
ཁོང་ཚོ་དང་འགྲོ་བ་མིའི་རིགས་བར་གྱི་འབྲེལ་བ་དེ་སྔོན་ཆད་དང་
དེ་འདྲ་མི་འདྲ། དུད་འགྲོའི་གཞིས་ཀ་དར་རྒྱས་སུ་འགྲོ་བཞིན་པ་
འདིས། འགྲོ་བ་མིའི་རིགས་ཀྱིས་གཞིས་ཀ་འདིའི་སྟེང་དུ་བཟུང་བའི་
སྡང་སེམས་དེ་ཇེ་ཆུང་དུ་བཏང་མེད་ལ། དོན་དངོས་ནི་དེ་ལས་ལྡོག་སྟེ།
ཁོང་ཚོ་གཞིས་ཀ་འདི་ལ་སྔར་ལས་ཀྱང་སྡང་བར་གྱུར་ཡོད། འགྲོ་བ་
མིའི་རིགས་ཡོངས་ཀྱིས། དུད་འགྲོའི་གཞིས་ཀ་འདི་སྔ་ཕྱི་མ་གཏོགས་
ཉམས་རྒུད་དུ་འགྲོ་རྒྱུ་ཡིན་ལ། རླུང་ཤུགས་འཕྲུལ་འཁོར་ཡང་ཕམ་ཁ་
ཞིག་ཏུ་འགྱུར་རྒྱུ་ཡིན་པར་འདོད་པའི་བསམ་བློ་འདི། དེང་སང་ཕལ་
ཆེར་དད་འདུན་ལྟ་བུ་ཞིག་ཏུ་བཟུང་ཡོད། ཁོང་ཚོ་སྤྱི་ཁང་གི་ནང་དུ་
འདུས་ཏེ་ཐིག་རིས་གང་ནུས་བྲིས་ནས་ཕན་ཚུན་ལ་རླུང་ཤུགས་འཕྲུལ་
འཁོར་དེ་མར་འགྱེལ་རྒྱུ་ཡིན་པ་ར་སྤྲོད་བྱེད་རེས་བྱེད་ཀྱི་ཡོད་ལ། ཁོང་
ཚོས་ཟེར་ན། གལ་སྲིད་རླུང་ཤུགས་འཕྲུལ་འཁོར་དེ་མ་འགྱེལ་བའི་
དབང་དུ་བཏང་རུང་། དེ་འཁོར་སྐྱོད་མི་བྱེད་པ་ཐག་ཆོད་ཡིན་ཚུལ་
བཤད་ཀྱི་ཡོད། ཡིན་ནའང་།དོན་དངོས་ནི་ཁོང་ཚོའི་མངོན་འདོད་ལས
ལྡོག་ནས།དུད་འགྲོ་ཚོས་ཁོ་རང་ཚོའི་བྱ་བ་ཐམས་ཅད་ཚགས་ཚུད་ངང་
དོ་དམ་བྱེད་བཞིན་ཡོད།སྣང་ཚུལ་མཐོང་ཚེ་ཁོང་ཚོས་རིམ་བཞིན་ཁས་
ལེན་བྱེད་དགོས་བྱུང་། ཁས་བླངས་པའི་རྟགས་གཅིག་ནི། །ཁོང་ཚོས་
དུད་འགྲོའི་གཞིས་ཀའི་སྐོར་གླེང་དུས། གཞིས་ཀ་འདིའི་མིང་དག་མའི་
ཐོག་ནས་བོས་པས། གཞིས་ཀ་དེ་ད་དུང་ཡང་མི་ཡི་གཞིས་ཀ་ཡིན་
པར་རློམ་པའི་རྣམ་པ་དེ་རིམ་བཞིན་ཐོས་ལམ་ནས་ཡལ་བར་གྱུར་
བ་རེད། སྐུ་ཞབས་ལྗོན་སི་ཡིས་རང་ཉིད་ཀྱི་གཞིས་ཀ་ཕྱིར་ལེན་རྒྱུའི་
བསམ་བློ་ཡང་རིམ་བཞིན་དོར་ནས། དེང་སང་རྫོང་གི་ས་ཁུལ་གཞན་
པ་ཞིག་ཏུ་གཞིས་ཆགས་ཡོད། དེ་བས་འགྲོ་བ་མི་ཚོས་ལྗོན་སི་ལ་རྒྱབ་
སྐྱོར་བྱེད་པའི་ལས་འགུལ་དེ་ཡང་གཞི་ནས་དོར་ཡོད། སྐུ་ཞབས་ཝེམ་
ཕུར་བརྒྱུད་ནས་མ་གཏོགས་དུད་འགྲོའི་གཞིས་ཀ་དང་ཕྱིའི་འཇིག་རྟེན་
བར་དུ་འབྲེལ་འདྲིས་ཅི་ཡང་མེད་མོད། འོན་ཀྱང་། ཕྱི་ལོགས་ན་དུས་
དང་དུས་སུ་གཏམ་འཆལ་འདི་འདྲ་ཞིག་སླེབས་བཞིན་ཡོད་དེ། གནའ་
ཕོ་བློན་གྱིས་ཝ་ནགས་གཞིས་ཀའི་སྐུ་ཞབས་ཕིལ་ཁིན་ཊོན་དང་ལྷན་
དུའམ། ཡང་ན་ས་ལེབ་ཞིང་གཞིས་ཀྱི་སྐུ་ཞབས་ཧྥེར་ཌེ་རིག་དང་
མཉམ་དུ། གཏན་འཇགས་ཚོང་དོན་ཆིངས་ཡིག་ཅིག་འཇོག་གྲབས་
འདུག་ཟེར་གྱི་འདུག འོན་ཀྱང་། ཤེས་རྟོགས་བྱུང་བ་ལྟར་ན། ཁོང་ཚོ་
གཉིས་དང་དུས་མཉམ་ངང་ཆིངས་ཡིག་ཅིག་ལ་གྲོས་བསྡུར་བྱས་པའི་
གནས་ཚུལ་ཞིག་རྩ་བ་ནས་མ་བྱུང་།
སྐབས་དེ་ཤེད་ཅིག་ཏུ། ཕག་པ་ཚོ་གློ་བུར་དུ་གཞིས་ཀའི་ཁང་བའི་
ནང་དུ་གནས་སྤོར་བྱས་ཏེ་དེར་གནས་བཅས། སྔར་ལྟར། ཡང་བསྐྱར་
དུད་འགྲོ་ཚོས་བྱ་སྤྱོད་འདི་ལ་འགོག་རྒོལ་བྱས་པའི་ཆོད་ཡིག་ཅིག་
སྔོན་ཆད་བཞག་ཡོད་པ་དྲན་པ་འདྲ་མོད། འོན་ཀྱང་། ལྕེ་གཉིས་ཀྱིས་
སྔར་ལྟར།དོན་དངོས་ནི་དེ་འདྲ་མིན་སྐོར་བཤད་དེ་ཁོང་ཚོའི་སེམས་པ་
བསྐོར།ཁོས་ཟེར་ན།གཞིས་ཀ་འདིའི་ཀླད་པ་ལྟ་བུར་གྱུར་བའི་ཕག་པ་
ཚོར་ལས་ཀ་བྱེད་སར་ལྷིང་འཇགས་ཀྱི་གནས་ཤིག་དགོས་པ་ནི་ཏན་
ཏན་ཡིན་ཞིང་། ཡང་གཅིག་བཤད་ན།ཕག་ཚང་ཞིག་གི་ནང་དུ་འདུག་
པ་ལས་ཁང་བ་ཞིག་གི་ནང་དུ་བཞུགས་པ་ནི་གཙོ་འཛིན(ཕྱིན་ཆད་
ཁོས་གནའ་ཕོ་བློན་ལ“གཙོ་འཛིན”ཞེས་པའི་མཚན་གནས་ཐོག་ནས་
འབོད་ཀྱི་ཡོད)གྱི་མཚན་མཐོང་དང་ཡང་འཚམས་པ་ཞིག་རེད་ཟེར།
ཡིན་ནའང་། ཕག་པ་ཚོས་ཁོང་ཚོའི་ཟ་མ་ཐབ་ཚང་ནང་ནས་ལེན་གྱི་
ཡོད་པ་དང་། ཚོམས་ཁང་དེ་སྤྲོ་གསེང་ཁང་བྱས་ཡོད་པ་མ་ཟད། ད་
དུང་ཉལ་ཁྲིའི་ཐོག་ནས་ཉལ་གྱི་ཡོད་པ་སོགས་ཀྱི་སྐད་ཆ་ཕྱི་ལ་ཁྱབ་
དུས།དུད་འགྲོ་འགའ་རེའི་བློ་ལ་དེ་འདྲ་མ་བབས། རྟ་ཕོ་རྨིག་ཆེན་གྱིས་
ནམ་རྒྱུན་ལྟར།“གནའ་ཕོ་བློན་ནི་ནམ་ཡང་འགྲིག་ཡོད།”ཅེས་བཟློས་
མོད། ཁི་ལོ་ཝིར་གྱིས་ཉལ་ཁྲིའི་ཐོག་ནས་ཉལ་མི་ཆོག་པའི་ཚན་པ་
ཞིག་ཡོད་ཐག་ཆོད་ཡིན་པ་དྲན་གྱི་ཡོད་པས། ཁོ་མོ་ཕྱུགས་ཁང་ཆེན་
མོའི་སྣེ་རུ་སོང་ནས་བཀའ་རྩ་བདུན་གྱི་ནང་དུ་དོན་དུ་ཅི་ཞིག་བྲིས་
འདུག་བལྟས། ཁོ་མོས་དེའི་སྟེང་གི་ཡིག་འབྲུ་རེ་ཟུང་མ་གཏོགས་ཀློག་
མ་ཐུབ་པའི་རྐྱེན་གྱིས་ར་མ་སྨུག་ལ་རིལ་བོས།
“སྨུག་རིལ། བཀའ་རྩ་བཞི་པ་དེ་གཅིག་ཀློགས་དང་།” ཞེས་ཁོ་
མོས་འདྲི་དོན།“དེའི་ནང་དུ་ནམ་ཡང་ཉལ་ཁྲིའི་ནང་ནས་ཉལ་མི་ཆོག་
པའི་སྐོར་ཞིག་བཤད་མི་འདུག་གམ།”
སྨུག་རིལ་གྱིས་ངལ་བ་ཅུང་ཙམ་ལ་བརྟེན་ནས་བཀླགས།
“འདིའི་ནང་དུ། ‘དུད་འགྲོ་སུ་ཞིག་ཀྱང་ཉལ་གདན་ཅན་གྱི་ཉལ་
ཁྲིའི་ནང་ནས་ཉལ་མི་ཆོག’ ” ཅེས་ཁོ་མོས་བཀླགས།
ཡ་མཚན་པ་ཞིག་ལ། བཀའ་རྩ་བཞི་བའི་ནང་དུ་ཉལ་གདན་གྱི་
སྐོར་ཞིག་བཤད་ཡོད་པ་ཁི་ལོ་ཝིར་གྱིས་གཏན་ནས་དྲན་གྱི་མི་འདུག
འོན་ཀྱང་། གྱང་ངོས་ན་དེ་ལྟར་བྲིས་ཡོད་དུས་དེ་ལྟར་ཡིན་རྒྱུ་རེད།
སྐབས་དེར་སྒོ་ཁྱི་གཉིས་གསུམ་གྱི་འགྲོ་རོགས་ལྡན་པའི་ལྕེ་གཉིས་
ས་དེ་བརྒྱུད་ནས་འགྲོ་བཞིན་པ་དང་འཁེལ་ཞིང་། ཁོས་གནད་དོན་
ཡོངས་རྫོགས་དེ་མཐུན་གྱི་རྒྱབ་ལྗོངས་དང་སྦྱར་ཏེ་བཀྲལ།
“བློ་མཐུན་རྣམ་པ་ཚོ།” ཞེས་ཁོང་གིས་བཤད་རྒྱུར། “ཁྱེད་ཚོས་
ང་ཚོ་ཕག་པ་ཚོ་གཞིས་ཁང་གི་ཉལ་ཁྲིའི་སྟེང་དུ་ཉལ་གྱི་ཡོད་པ་གོ་
འདུག་གཱ མ་རེད་དམ། ཅིའི་ཕྱིར་མི་ཆོག་གམ། ཁྱེད་ཚོས་ཉལ་ཁྲི་ལ་
དགག་པའི་བཀའ་རྩ་ཞིག་ཡོད་པ་རེད་བསམ་ཡོད་རྒྱུ་མ་རེད། ཨེ་
ཡོད། ཉལ་ཁྲི་ཟེར་བ་གཉིད་ཉལ་སའི་གནས་ཤིག་ལ་ཟེར་བ་ཁོ་ན་རེད།
གཏན་ཚིགས་ལྟར་སོང་ན། རྟ་ཁང་ནང་གི་སོག་མའི་ཕུང་བོ་ཡང་ཉལ་
ཁྲི་ལ་བརྩི་ཆོག་གི་རེད། ཉལ་གདན་ནི་འགྲོ་བ་མིའི་གསར་གཏོད་
ཡིན་པས་བཀའ་རྩའི་ནང་དུ་ངོ་རྒོལ་བྱ་ས་ནི་ཉལ་གདན་རེད། ང་ཚོས་
གཞིས་ཁང་ནང་གི་ཉལ་གདན་རྣམས་མར་བླངས་རྗེས་ཉལ་ཐུལ་གྱི་
བར་གསེང་ལ་འཛུལ་ནས་ཉལ་གྱི་ཡོད། ཉལ་ཁྲི་དེ་རྣམས་བདེ་མོ་ཡིན་
པ་དངོས་གནས་རེད། འོན་ཀྱང་། ངས་ཁྱེད་ཚོར་གསལ་བོར་བཤད་
དགོས་པ་ཞིག་ལ། ཁ་སང་དེ་རིང་ང་ཚོས་དང་དུ་ལེན་བཞིན་པའི་ཀླད་
ཤུགས་ངལ་རྩོལ་དག་དང་བསྡུར་ཚེ། བློ་མཐུན་རྣམ་པ། ཉལ་ཁྲི་འདི་
རྣམས་ང་ཚོ་ལ་འཐོབ་འོས་པ་དེ་འདྲའི་བདེ་མོ་མ་རེད། ཁྱེད་ཚོས་ང་
ཚོའི་ལས་འགན་སྒྲུབ་པའི་རང་དབང་དེ་འཕྲོག་ན་འདོད་ཡོད་རྒྱུ་མ་
རེད། ཨེ་རེད་བློ་མཐུན་ཚོ། ཁྱེད་ཚོས་ང་ཚོར་དཀའ་ལས་གཏོད་རྒྱུ་མང་
དྲགས་ནས་ང་ཚོས་རང་འགན་སྒྲུབ་མི་ཐུབ་པའི་ཚད་ལ་འཕེན་ན
འདོད་ཡོད་རྒྱུ་མ་རེད། ཐག་གིས་བཅད་ནས་བཤད་ཆོག་པ་ལ་ཞིག་ལ།
ཁྱེད་ཚོ་ལས་སུ་ཞིག་གིས་ཀྱང་སྐུ་ཞབས་ལྗོན་སི་ཕྱིར་སླེབས་ན་འདོད་
ཡོད་རྒྱུ་མ་རེད།”
དུད་འགྲོ་ཚང་མས་དེ་མ་ཐག་ཏུ་དེ་འདྲའི་བསམ་ཚུལ་ཞིག་
མེད་སྐོར་གྱི་དག་འབུད་བྱས་ཤིང་། དེ་ནས་བཟུང་ཕག་པ་ཚོ་གཞིས་
ཁང་ནང་གི་ཉལ་ཁྲིའི་སྟེང་དུ་ཉལ་གྱི་ཡོད་པའི་སྐོར་ལ་སུ་ཞིག་གིས་
ཀྱང་གླེང་མ་བསླངས། དེ་ནས་ཉི་མ་འགའ་ཞིག་གི་རྗེས་སུ། ཕག་པ་
ཚེ་ཞོགས་པར་དུད་འགྲོ་གཞན་པ་ཚོ་ལས་ཆུ་ཚོད་ཕྱེད་ཀས་འཕྱི་བོ་
ལངས་རྒྱུ་ཡིན་པ་ཁྱབ་བསྒྲགས་བྱས་ཀྱང་།དུད་འགྲོ་སུ་ཞིག་གིས་ཀྱང་
དེ་ལ་འཁང་ར་མ་བྱས།
སྟོན་ཀ་སླེབས་དུས་དུད་འགྲོ་ཚོ་ཐང་ཆད་འདུག་མོད། སེམས་པ་སྤྲོ་
བོ་རེད། ལོ་འདི་ནི་དཀའ་ཚེགས་ཆེ་བའི་ལོ་ཟླ་ཞིག་རེད་བྱུང་ལ། སོག་
མ་དང་འབྲུ་རིགས་བཙོངས་པའི་ཤུལ་དུ། འབྲུ་ཁང་དུ་དགུན་ཁར་སྤྱོད་
རྒྱུའི་བཟའ་ཆས་ཀྱང་དེ་འདྲ་མང་བོ་ལྷག་མི་འདུག འོན་ཀྱང་། རླུང་
ཤུགས་འཕྲུལ་འཁོར་གྱིས་ཡོད་ཚད་ལ་གུན་གསབ་གནང་འདུག་སྟེ།
ད་ལྟ་རླུང་ཤུགས་འཕྲུལ་འཁོར་དེ་ཕྱེད་ཙམ་འགྲུབ་འདུག སྟོན་ཐོག་
བསྡུས་ཚར་རྗེས། ཆར་ཆུ་མེད་པའི་གནམ་ཟླ་སྐམ་པོ་ཡུན་རིང་ལ་བྱུང་
ཞིང་། དེའི་རིང་དུ་དུད་འགྲོ་ཚོས་ངལ་རྩོལ་ལ་སྔར་ལས་ཀྱང་སྡུག་རུས་
བྱས། ཁོང་ཚོའི་སེམས་སུ། གལ་སྲིད་རྡོ་རྩིག་འདི་ཁྲུ་གང་ཙམ་ཡར་
མཐོ་རུ་འཇུག་ཐུབ་ནའང་། དེའི་དོན་དུ་ཉིན་ཧྲིལ་བོར་རྡོ་ལོག་ཚོའི་
མཐའ་རུ་ཕར་ནུར་ཚུར་ནུར་བྱེད་དགོས་རུང་བྱེད་རིན་ཡོད་པ་ཞིག་
རེད་སྙམ་གྱི་ཡོད། རྟ་ཕོ་རྨིག་ཆེན་མཐའ་ན་མཚན་མོའང་ཕྱི་ལོགས་
སུ་ཡོང་ནས། ཁོང་གཅིག་པུས་མཚན་མོའི་ཟླ་འོད་འོག་ནས་ཆུ་ཚོད་
གཅིག་གཉིས་རིང་ལ་ལས་ཀ་བྱེད་ཀྱི་ཡོད། དུད་འགྲོ་ཚོར་ཁོམ་ལོང་
བྱུང་ཚེ། ཕྱེད་ཙམ་འགྲུབ་ཡོད་པའི་རླུང་ཤུགས་འཕྲུལ་འཁོར་གྱི་མཐའ་
རུ་འཁྱམ་འཁྱམ་དུ་འགྲོ་ཞིང་།འཕྲུལ་འཁོར་ཁང་གི་གྲུ་འགྲིག་ལ་གཞི
བརྟན་པའི་རྡོ་རྩིག་ལ་བལྟས་ནས་ཡིད་སྨོན་འཆོར་བ་དང་། འདི་འདྲའི་
བརྗིད་ཉམས་ལྡན་པའི་བཟོ་བཀོད་ཅིག་ཁོང་ཚོ་རང་ཉིད་ཀྱིས་བཟོ་
སྐྲུན་བྱས་པར་ངོ་མཚར་སྐྱེ་བཞིན་གདའ། བོང་རྒན་བཎ་རྒྱ་སྨིན་གྱིས་
འཕྲུལ་འཁོར་ཐད་ལ་སྤྲོ་སྣང་ཅི་ཡང་སྟོན་གྱི་མེད་ལ། ཁོས་རྒྱུན་ལྡན་
དང་འདྲ་བར། བོང་བུ་ཚེ་ཐག་རིང་སྐོར་གྱི་སྐད་ཆ་ལྐོག་གྱུར་མ་འགའ་
རེ་ལས་ཅི་ཡང་མི་སྨྲ།
ལྷོ་ནུབ་ཀྱི་གྲང་རླུང་ལྡང་བཞིན་ཟླ་བཅུ་གཅིག་པ་སླེབས་བྱུང༌།
གནམ་ཟླ་བརླན་ཤས་ཆེ་བས་ཨར་འདམ་བརྫི་བར་མི་འཚམས། དེ་
བས་འཕྲུལ་འཁོར་ཁང་གི་བཟོ་སྐྲུན་ལས་ཀ་མཚམས་འཇོག་བྱེད་
དགོས་བྱུང༌། དེ་ལྟར་མཇུག་མཐར་མཚན་མོ་ཞིག་ལ་དྲག་རླུང་ཞིག་
སླེབས་བྱུང་། དྲག་རླུང་དེ་ངར་ཤུགས་ཆེ་བས་གཞིས་ཀའི་ཁང་བ་
རྣམས་རྨང་ནས་སྒུལ་བཞིན་ཡོད་ལ། ཕྱུགས་ཁང་ཐོག་གི་རྫ་གཡམ་
རྣམས་ལྷགས་རླུང་གིས་གཏོར། བྱ་མོ་རྣམས་ཀྱིས་ཐག་རིང་ཞིག་ནས་
མེ་མདའ་འཕངས་པའི་སྒྲ་ཞིག་ཐོས་པའི་རྨི་ལམ་འཇིགས་སུ་རུང་བ་
ཞིག་རྨིས་པ་དང་ཆབས་ཅིང་གཉིད་ལས་སད་ཅིང་། སྔངས་སྐྲག་གིས་
ཀག་སྐད་ཀག་ཀག་ཏུ་བསྒྲགས། ཕྱི་ཉིན་ཞོགས་པ་ཁོང་ཚོ་རང་རང་
གི་ཚང་སྒོར་བུད་ནས་བལྟས་དུས། རྒྱལ་དར་གྱི་དར་ཤིང་མར་བསྒྱེལ་
འདུག་ལ། ལྡུམ་རའི་འདབས་ན་ཡོད་པའི་ཡོ་འབོག་གི་སྡོང་བོ་དེ་ཡང་
ལ་ཕུག་ཞིག་དང་འདྲ་བར་རྩད་པ་ནས་བཀོག་འདུག སྐབས་འདིར་
ཁོང་ཚོ་ཚང་མའི་མགྲིན་པ་ལས་འཇིགས་རུང་གི་འོ་དོད་དང་བཅས་
དོན་དག་ཅིག་མཐོང་བྱུང་། ཁོང་ཚོའི་མིག་ལམ་དུ་སྐྱི་གཡའ་བའི་སྣང་
བརྙན་ཞིག་ཤར་འདུག རླུང་ཤུགས་འཕྲུལ་འཁོར་དེ་གྱང་ཆག་ཅིག་ཏུ་
བསྒྱུར་འདུག
དུད་འགྲོ་ཚང་མ་སྡེབས་གཅིག་ཏུ་དོན་དག་བུད་འདུག་སར་མར་
བརྒྱུགས། ནམ་ཡང་ཕྱི་ལོགས་སུ་གོམ་པ་འགའ་རེ་ཡང་སྤོ་བར་མི་
སྤྲོ་བའི་གནའ་ཕོ་བློན་ཡང་དེ་རིང་ཚང་མའི་སྔུན་ལ་བུད་ནས་རྒྱུག
བཞིན་འདུག ཀྱེ་ཧོ། འདི་ན་འགྱེལ་འདུག ཁོང་ཚོའི་འབད་བརྩོན་
གྱི་འབྲས་བུ་ཚང་མ་འདི་ན་རྨང་རྡོའི་བར་དུ་འགྱེལ་འདུག ཁོང་ཚོས་
འབད་པ་བརྒྱ་ཕྲག་ལ་བརྟེན་ནས་དུམ་བུར་གཅགས་ཏེ་དབོར་འདྲེན་
བྱས་ཡོང་བའི་རྡོ་བ་ཚང་མ་ག་ས་གང་དུ་འཐོར་འདུག དུད་འགྲོ་ཚང་
མར་ཡུད་ཙམ་རིང་ཅི་ཡང་བཤད་རྒྱུ་མེད་པར། མར་ལྷུང་ཡོང་བའི་
རྡོ་བའི་ཧྲུག་ཆག་རྣམས་ལ་མིག་གིས་གཅེར་ནས་འདུག་ལ། གནའ་
ཕོ་བློན་གྱིས་མཚམས་ལ་ལར་ས་ལ་དྲི་སྣོམ་རེ་བྱེད་བཞིན་ཧྲུག་ཆག་
གི་ཁྲོད་ནས་ཕར་འགྲོ་ཚུར་འགྲོ་བྱེད་བཞིན་འདུག ཁོའི་མཇུག་མ
མཁྲེགས་པོར་ལངས་ནས་ཕར་ཚུར་ལ་ཚུབས་སེ་ཚུབས་སེ་གཡུག་
གི་འདུག་ལ། དེ་ནི་ཁོས་ཀླད་ཤུགས་དྲག་པོ་བཀོལ་བཞིན་པའི་རྟགས་
ཡིན། ཁོས་ཅི་ཞིག་ལ་སེམས་ཐག་བཅད་པ་ལྟར་གློ་བུར་དུ་འགྲོ་
མཚམས་བཞག
“བློ་མཐུན་ཚོ།” ཞེས་ཁོས་སྐད་མགོ་དམའ་བོས་བཤད་དོན།
“ཁྱེད་ཚོས་དོན་དག་འདི་སུས་བཟོས་པ་ཡིན་པ་ཤེས་ཀྱི་ཨེ་ཡོད། ཁྱེད་
ཚོས་མཚན་མོར་ཡོང་ནས་ང་ཚོའི་རླུང་ཤུགས་འཕྲུལ་འཁོར་མགོ་རྟིང་
སློག་མཁན་གྱི་དགྲ་བོ་དེ་སུ་ཡིན་པ་ཤེས་ཀྱི་ཨེ་ཡོད། གངས་དཀར་
རེད།” ཅེས་ཁོས་གློ་བུར་དུ་ངར་སྐད་འབྲུག་ལྟར་བསྒྲགས། “དོན་དག་
འདི་གངས་དཀར་གྱིས་བཟོས་པ་རེད། ང་ཚོའི་འཆར་གཞི་ལ་བར་
ཆད་གཏོང་བ་བརྒྱུད། ཁོང་ཉིད་ངོ་ཚ་ཁ་སྐྱེངས་དང་བཅས་རྒྱང་ཕུད་
བཏང་བར་ཞེན་འཁོན་སློག་ཆེད་དུ། གདུག་སེམས་ངན་པ་སྙིང་ལ་
བཅངས་ནས། ངོ་ལོག་པ་འདི་མཚན་མོ་མུན་ནག་འོག་ཏུ་འཇབ་ནས་
ཡོང་སྟེ། ང་ཚོས་ལོ་ངོ་ཧྲིལ་བོར་ཉེ་བར་འབད་པའི་ངལ་རྩོལ་གྱི་འབྲས་
བུ་དེར་གཏོར་བརླག་བཏང་བ་རེད།བློ་མཐུན་རྣམ་པ།བདག་གིས་འདི་
ནས་གངས་དཀར་ལ་སྲོག་ཁྲིམས་གཅོད་རྒྱུ་ཐག་གཅོད་བྱས་པ་ཡིན།
དུད་འགྲོ་སུ་ཞིག་གིས་ཁོ་ཁྲིམས་ལ་སྦྱོར་ཐུབ་ན་དེ་ལ“དུད་འགྲོ་དཔའ་
བོ་རིམ་པ་གཉིས་པའི་རྟགས་མ”དང་ཀུ་ཤུ་སྒྱེ་མོ་ཕྱེད་ཀའི་གསོལ་རས
གནང་རྒྱུ་ཡིན། གལ་སྲིད་སུ་ཞིག་གིས་ཁོ་གསོན་བཟུང་བྱེད་ཐུབ་ན་དེ་
ལ་སྒྱེ་མོ་ཆ་ཚང་ཞིག་སྟེར་རྒྱུ་ཡིན།”
མཐའ་ན་གངས་དཀར་གྱིས་ཀྱང་ནག་ཉེས་འདི་ལྟ་བུ་གསོག་སྲིད་
པ་མཐོང་ཚེ། དུད་འགྲོ་ཚོ་ཡོངས་སུ་ཧོན་འཐོར། དུད་འགྲོ་ཚོའི་གྲས་
སུ་འཁོན་སེམས་ཀྱི་མེ་ལྕེ་འབར་གྱི་འདུག་ལ། ཚང་མས་གངས་དཀར་
ཕྱིར་ཡོང་རྒྱུ་ཞིག་ཡོད་ཚེ། ཇི་ལྟར་འཛིན་བཟུང་བྱེད་དགོས་པའི་ཐད་
བསམ་བློ་གཏོང་མགོ་རྩོམ་གྱི་འདུག ཏག་ཏག་སྐབས་དེར་དེའུ་འབུར་
དང་ཅུང་ཐག་རིང་སའི་སྤང་ནང་ནས་ཕག་པ་ཞིག་གི་རྐང་རྗེས་རྙེད།
ཕག་རྗེས་དེ་ཕར་གོམ་པ་འགའ་ལ་འདེད་ཐུབ་ལ། དེ་ཕལ་ཆེར་ར་སྐྱོར་
འོག་ཏུ་འཛུལ་ཁུང་ཞིག་ཡོད་པ་དེའི་ཕྱོགས་སུ་འཐེན་ཡོད་པ་འདྲ།
གནའ་ཕོ་བློན་གྱིས་རྐང་རྗེས་དེ་དག་ལ་ནན་ཏན་གྱིས་དྲི་སྣོམ་འགའ་
བྱས་རྗེས། རྐང་རྗེས་འདི་དག་གངས་དཀར་གྱི་ཡིན་པ་ཁྱབ་བསྒྲགས་
བྱས། ཁོས་རང་ཉིད་ཀྱི་བསམ་ཚུལ་བཤད་པའི་ཚུལ་དུ། གངས་དཀར་
ཕལ་ཆེར་ཝ་ནགས་གཞིས་ཀའི་ཕྱོགས་ནས་ཚུར་ཡོང་བ་ཡིན་པ་འདྲ་
ཟེར།
“འགོར་འགྱངས་བྱེད་ཁོམ་མེད། བློ་མཐུན་ཚོ།” ཞེས་གནའ་ཕོ་
བློན་གྱིས་རྐང་རྗེས་དེ་དག་ལ་ཞིབ་འཇུག་བྱས་ཚར་རྗེས་བཤད་དོན།
“ང་ཚོར་ལས་ཀ་བསྒྲུབ་རྒྱུ་ཡོད། ད་ནངས་ཞོགས་པ་འདི་ག་རང་ལ་ང་
ཚོས་རླུང་ཤུགས་འཕྲུལ་འཁོར་བསྐྱར་བཟོའི་ལས་ཀ་མགོ་རྩོམ་རྒྱུ་ཡིན།
ང་ཚོས་དགུན་ཧྲིལ་བོར་གནམ་ཐང་རུང་བབས་རུང་བཟོ་སྐྲུན་གྱི་ལས་
ཀ་བྱེད་རྒྱུ་ཡིན། ང་ཚོས་ལྟས་ངན་ངོ་ལོག་པ་འདི་ལ། ང་ཚོའི་ལས་ཀ་དེ་
དེ་འདྲའི་ལས་སླ་བོས་ནག་གསུབ་གཏོང་ཐུབ་པ་ཞིག་མིན་པ་ར་སྤྲོད་
བྱེད་རྒྱུ་ཡིན། ཡིད་ལ་འཛིན་དགོས་རྒྱུ་ཞིག་ལ། བློ་མཐུན་ཚོ། ང་ཚོའི་
འཆར་གཞི་ལ་འགྱུར་བ་ཅི་ཡང་ཡོད་མི་ཆོག་ལ། ལས་ཀ་ཚང་མ་སྔར་
བཞིན་ལས་རྒྱུ་ཡིན། བློ་མཐུན་ཚོ། མདུན་སྐྱོད་བྱོས་ཡ། རླུང་ཤུགས་
འཕྲུལ་འཁོར་སྐུ་ཚེ་བརྟན་པར་ཤོགདུད་འགྲོའི་གཞིས་ཀ་སྐུ་ཚེ་བརྟན་
པར་ཤོག"

བདུན།

ལོ་དེའི་དགུན་ཁ་ནི་ཧ་ཅང་གྲང་རེག་ཆེ་བ་ཞིག་རེད། དྲག་རླུང་
རྒོད་པའི་གནམ་གཤིས་དང་བསྡེབས་ཏེ་ཁངས་ཆར་དང་ཁ་བ་བབས།
དེ་རྗེས་གྲང་ངར་ཆེ་བའི་གནམ་གཤིས་ཤིག་གིས་ས་གཞི་ཡོངས་
རྫོགས་འཁྱགས་པས་བསྡམས་པ་དང་། ལྕགས་གོང་ལྟ་བུའི་ས་གཞི་
ཆེན་པོ་འདི་ལོ་རྗེས་མའི་ཟླ་བ་གཉིས་པའི་ནང་བར་དུ་འདི་ལྟར་སྲ་
འཐས་སུ་གནས། དུད་འགྲོ་ཚོས་རླུང་ཤུགས་འཕྲུལ་འཁོར་བསྐྱར་སྐྲུན་
གྱི་ལས་ཀ་དེ་རང་ནུས་ཅི་ལྕོགས་ཀྱིས་སྔར་བཞིན་ལག་ལེན་བྱས། ཕྱི་
འཇིག་རྟེན་གྱིས་ཁོང་ཚོར་ལྟད་མོར་བལྟས་ཡོད་ལ། གལ་སྲིད་ཁོང་
ཚེའི་ལས་ཀ་རྣམས་དུས་ལྟར་མ་འགྲུབ་པ་ཡིན་ན། དག་ཕྲོག་ཆེ་བའི་
འགྲོ་བ་མིའི་རིགས་ཀྱིས་དགའ་སྤྲོའི་རྒྱལ་རྔ་རྡུང་ངེས་ཡིན་པ་ཁོང་
ཚོས་ཤེས་ཀྱི་ཡོད།
འགྲོ་བ་མིའི་རིགས་ཚོས་འཁོན་སེམས་ཁོ་ནའི་དབང་གིས།
གངས་དཀར་གྱིས་རླུང་ཤུགས་འཕྲུལ་འཁོར་གཏོར་བཤིག་བཏང་བར་
ཡིད་ཆེས་མེད་མདོག་སྟོན་གྱི་ཡོད། ཁོང་ཚོས་ཟེར་ན། འཕྲུལ་འཁོར་
འགྱེལ་དོན་ནི་དེའི་རྡོ་རྩིག་སྲབ་དྲགས་པས་རེད་ཟེར། དུད་འགྲོ་ཚོས་
འདི་ནི་གནད་དོན་གྱི་འགག་རྩ་མིན་པ་ཤེས་ཀྱི་ཡོད། དེ་ལྟ་ན་ཡང༌།
གང་ལྟར་ཁོང་ཚོས་རྡོ་རྩིག་དེ་སྔར་གྱི་སོར་བཅོ་བརྒྱད་ནས་ཇེ་མཐུག་
བྱས་ཏེ་ཁྲུ་གསུམ་དུ་གཏོང་རྒྱུ་ཐག་གིས་བཅད་ཡོད། དེ་བས་ཁོང་ཚོས་
དབོར་འདྲེན་བྱེད་དགོས་པའི་རྡོའི་བོངས་ཚད་ཀྱང་སྔར་ལས་ལྡབ
འགྱུར་གྱིས་ཆེ་རུ་སོང་། རྡོ་གཏེར་ཁ་རུ་དུས་ཡུན་ཧ་ཅང་རིང་བོ་ཞིག་
ལ་གངས་ཕུང་གིས་བཀབ་ཡོད་རྐྱེན། ལས་ཀ་ཅི་ཡང་བསྒྲུབ་མ་ཐུབ།
དེ་རྗེས་གྲང་ཞིང་སྐམ་པའི་གནམ་གཤིས་ཤིག་བསྟན་པས། དུད་འགྲོ་
ཚོའི་ལས་ཀ་ལ་ཅུང་ཡར་རྒྱས་བྱུང་། འོན་ཀྱང་། ལས་ཀ་འདི་ཧ་ཅང་
དཀའ་ཚེགས་དང་ངལ་སྡུག་ཆེ་བས། དུད་འགྲོ་ཚོས་སྔོན་ཆད་ལྟ་བུའི་
རེ་བའི་འོད་སྣང་ཞིག་མཐོང་མ་ཐུབ། ཁོང་ཚོས་རྒྱུན་པར་གྲང་ངར་
དང་བཀྲེས་ལྟོགས་ཀྱང་མྱངས་དགོས་བྱུང་།སྐབས་དེར།སེམས་ཤུགས་
མི་ཆག་མཁན་ནི་རྨིག་ཆེན་དང་ཁི་ལོ་ཝིར་གཉིས་ཀ་ཁོ་ན་རེད། ལྕེ་
གཉིས་ཀྱིས་ཞབས་ཞུའི་སྤྲོ་སྣང་དང་ངལ་རྩོལ་གྱི་གཟི་བརྗིད་སྐོར་ལ་
གཏམ་བཤད་རྣ་བར་སྙན་པ་མང་བོ་སྤེལ་མོད། དོན་དམ་པར་དུད་
འགྲོ་ཚོར་རྨིག་ཆེན་གྱི་སྟོབས་ཤུགས་དང་། ཁོའི“ངས་སྔར་ལས་ཀྱང་
ཧུར་བརྩོན་བྱེད།”ཅེས་པའི་འབོད་སྒྲ་གཉིས་ཀས་སེམས་ཤུགས་འཕར་
དུ་འཇུག་གི་ཡོད།
ཟླ་བ་དང་པོའི་ནང་དུ་ཟས་ཆད་བྱུང་། འབྲུ་རིགས་ཀྱི་ཐོབ་སྐལ
མངོན་གསལ་དོད་པོས་ཇེ་ཉུང་དུ་ཕྱིན་སོང་བས། དེའི་ཚབ་ཏུ་ཞོག་
ཁོག་རྡོག་ལྷག་མ་རེ་སྤྲད་དེ་མ་འདང་བའི་དོད་བྱེད་རྒྱུ་ཡིན་པ་གསལ་
བསྒྲགས་བྱས། སྐབས་དེར་ཁོང་ཚོས། ཞོག་ཁོག་འགེབས་སྤྱད་མཐུག་
པོ་མ་ཡིན་པའི་རྐྱེན་གྱིས་ཚང་མ་ས་དོང་ནང་ན་འཁྱག་འཕྱིད་ཐེབས་
ཡོད་པ་ཤེས་རྟོགས་བྱུང༌། ཞོག་ཁོག་ཚང་མ་སྙི་མོ་སྙི་མོར་གྱུར་ཏེ་
མདོག་ཀྱང་འགྱུར་འདུག་ལ། དེའི་ནང་ནས་བཟའ་རུང་བ་ཉུང་ཉུང་མ་
གཏོགས་མི་འདུག ཉིན་དེ་དག་རིང་ལ། དུད་འགྲོ་རྣམས་ལ་འབྲུ་སོག་
དང་ཉུང་མ་མ་གཏོགས་ཅི་ཡང་བཟའ་རྒྱུ་མེད་པས། མུ་གེ་ཡིས་ཁོང་
ཚེའི་གདོང་ལ་གཅེར་ནས་ཡོད་པ་དང་མཚུངས།
དོན་དངོས་འདི་ཕྱིའི་འཇིག་རྟེན་གྱི་མིག་ལམ་ནས་སྦས་སྐུང་བྱེད་
དགོས་པ་ནི་གལ་ཆེན་ནང་གི་དོན་ཆེན་ཡིན། རླུང་ཤུགས་འཕྲུལ་
འཁོར་འགྱེལ་བའི་དོན་རྐྱེན་གྱིས་འགྲོ་བ་མི་ཚོའི་སེམས་ལ་ངར་
བསླངས་ཡོད་རྐྱེན། དེང་སང་ཁོང་ཚོས་དུད་འགྲོའི་གཞིས་ཀའི་སྐོར་
ལ་རྫུན་གཏམ་གསར་པ་སྤེལ་མགོ་བརྩམས་ཡོད། ད་ཐེངས་ཀྱང་སྔོན་
དང་འདྲ་བར། ཁོང་ཚོས། དུད་འགྲོ་ཚང་མ་མུ་གེ་དང་ནད་རིམས་ཀྱིས་
ཤི་བཞིན་ཡོད་པ་དང་། ཁོང་ཚོ་ནང་ཁུལ་ནས་རྒྱུན་པར་དམར་འཛིང་
རྒྱུན་མི་ཆད་པར་བྱེད་ཀྱི་ཡོད་ལ། རིགས་མཐུན་གྱི་ཤ་ཁྲག་བཟའ་བ་
དང་ཕྲུ་གུ་དམར་གསོད་གཏོང་གི་ཡོད་པ་རེད། ཅེས་འཆལ་གཏམ་སྣ
ཚོགས་སྤེལ་གྱི་ཡོད། གནའ་ཕོ་བློན་གྱིས་ཁོང་ཚོའི་བཟའ་ཆས་ཀྱི་
གནས་ཚུལ་ངོ་མ་ཕྱིར་ཤོར་བ་ཡིན་ན་མཇུག་འབྲས་ཅི་ཞིག་འབྱུང་
རྒྱུ་ཡིན་པ་གསལ་བོར་ཤེས་ཀྱི་ཡོད། དེར་བརྟེན། ཁོས་སྐུ་ཞབས་ཝེམ་
ཕུར་ལ་བརྟེན་ནས་དེ་ལས་ལྡོག་པའི་རྣམ་པ་ཞིག་ཕྱིར་ཁྱབ་ཏུ་འཇུག་
རྒྱུ་ཐག་གིས་བཅད། སྤྱིར་ད་སྔ་བར་དུ། དུད་འགྲོ་ཚོ་སྐུ་ཞབས་ཝེམ་
ཕུར་ལ་འབྲེལ་འདྲིས་ཕལ་ཆེར་མེད་ལ། གལ་སྲིད་ཡོད་པའི་དབང་དུ་
བཏང་ཡང་ཐེངས་མ་ཉུང་ཉུང་ཡིན། འོན་ཀྱང་། དེ་རིང་ནས་བཟུང་སྟེ།
ལུག་རྣམས་གཙོ་བོར་བྱས་ཏེ་ཆེད་དམིགས་འདེམས་གསེས་བྱས་པའི་
དུད་འགྲོ་སྐོར་ཞིག་ལ། སྐུ་ཞབས་ཝེམ་ཕུར་ལགས་ཀྱིས་ཐོས་ས་ནས།
གཞིས་ཀའི་ཟ་མའི་ཐོབ་སྐལ་ཇེ་མང་དུ་སོང་ཡོད་སྐོར་ཤོད་དུ་བཅུག
ད་དུང་དེས་མ་ཚད་པར། གནའ་ཕོ་བློན་གྱིས་འབྲུ་མཛོད་ཁང་ནང་
གི་ཕལ་ཆེར་སྟོང་བར་བུད་ཡོད་པའི་ཟོ་བ་ཁག་གི་ནང་དུ་བྱེ་མ་གང་
རེ་བླུགས་རྗེས། དེ་དག་གི་སྟེང་དུ་འབྲུ་རིགས་དང་བཟའ་ཆས་ཀྱིས་
འགེབས་སུ་བཅུག དེ་རྗེས་གོ་སྐབས་བདེ་མོ་ཞིག་དང་སྟབས་བསྟུན་
ནས། སྐུ་ཞབས་ཝེམ་ཕུར་འབྲུ་མཛོད་ཁང་བརྒྱུད་དེ་འཁྲིད་ནས་ཁོ་
ལ་འབྲུ་མཛོད་ཁང་གི་ཟོ་བ་རྣམས་མཐོང་དུ་བཅུག དེ་ལྟར་སྐུ་ཞབས་
ཝེམ་ཕུར་མགོ་སྐོར་ཐེབས་པས། ཁོས་ཕྱི་ལོགས་ནས་དུད་འགྲོའི་
གཞིས་ཀའི་སྟེང་ན་བཟའ་ཆས་ཀྱིས་མ་འདང་བའི་གནས་ཚུལ་མི་
འདུག་ཅེས་སྒྲོག་གི་ཡོད།
དེ་ལྟ་ནའང་། ཟླ་བ་དང་པོའི་ཟླ་མཇུག་ཙམ་དུ་སླེབས་དུས། གང་
ཞིག་ནས་འབྲུ་རིགས་ལེན་ཐབས་བྱེད་དགོས་པ་གསལ་བོར་གྱུར།
དེང་སང་གནའ་ཕོ་བློན་མང་ཚོགས་ཁྲོད་དུ་ཡོང་བ་ཧ་ཅང་ཉུང་ཉུང་
ཡིན་ལ། ཁོ་རྒྱུན་པར་གཞིས་ཁང་དུ་འདུག་ལ། གཞིས་ཁང་གི་སྒོ་ཚང་
མ་ཁྲོ་གཏུམ་ཅན་གྱི་སྒོ་ཁྱི་རེ་རེས་བསྲུངས་ཡོད། ཁོ་རང་སྒོར་བུད་
ནའང་། དེ་ནི་མཛད་སྒོའི་རྣམ་པའི་ཐོག་ནས་ཡིན་ལ། སྐབས་དེ་དག་
ཏུ་སྒོ་ཁྱི་དྲུག་གིས་ཁོའི་མཐའ་བསྐོར་ནས་ཡོང་ལ། སུ་ཞིག་ཀྱང་ཁོང་
གི་ཉེ་སར་བཅར་ན་སྒོ་ཁྱི་ཚོས་མཆེ་གཙིགས་སྡེར་བགྲད་བྱེད་ཀྱི་ཡོད།
མཚམས་ལ་ལར་ཁོང་གཟའ་ཉི་མའི་ཞོགས་པ་ལ་ཡང་མཐོང་རྒྱུ་མེད་
པར། ཁོའི་བཀའ་བཀོད་རྣམས་ཕག་པ་ཚོ་ལས་གཅིག་གིས་འཁུར་
ནས་ཡོང་གི་ཡོད། རྒྱུན་པར་ལས་དོན་འདི་དང་དུ་ལེན་མཁན་ནི་ཕག་
པ་ལྕེ་གཉིས་ཡིན།
གཟའ་ཉི་མ་ཞིག་གི་ཞོགས་པར། ལྕེ་གཉིས་ཀྱིས། བྱ་མོ་ཚོས་ཡང་
བསྐྱར་སྒོང་ང་འཇོག་མགོ་བརྩམས་ཡོད་པས། ཁོང་ཚོའི་སྒོང་ང་ཚང་
མ་གཞུང་དུ་ལེན་དགོས།ཞེས་ཁྱབ་བསྒྲགས་བྱས།གནའ་ཕོ་བློན་གྱིས་
སྐུ་ཞབས་ཝེམ་ཕུར་བརྒྱུད་ནས་གཟའ་འཁོར་རེ་ལ་སྒོང་ང་བཞི་བརྒྱ་
རེ་མཁོ་སྤྲོད་བྱེད་རྒྱུའི་གན་རྒྱ་ཞིག་བཞག་ཡོད། ཉོ་ཚོང་འདི་ནས་ཐོབ་
པའི་རིན་འབབ་ཀྱིས། དབྱར་ཁ་སླེབས་ཏེ་གནས་སྟངས་ཚང་མ་ཡར་
རྒྱས་སུ་འགྲོ་རག་བར་དུ། གཞིས་ཀའི་འཚོ་བ་རྒྱུན་སྐྱོང་བར་འདང་
ངེས་ཀྱི་འབྲུ་རིགས་དང་བཟའ་ཆས་ཉོ་ཐུབ་ཀྱི་ཡོད།
བྱ་མོ་ཚོས་གནས་ཚུལ་འདི་ཐོས་པ་ན་སྐད་ངན་ཤོར། དེ་སྔ་འདི་
ལྟ་བུའི་བློས་གཏོང་ཞིག་བྱེད་དགོས་ཐུག་སྐོར་གྱི་ཉེན་བརྡ་ཞིག་བཏང་
ཡོད་པ་བདེན་པ་ཡིན་མོད། དོན་འདི་ལྟ་བུ་ཞིག་དངོས་སུ་འབྱུང་རྒྱུ་
ཡིན་པར་སུ་ཞིག་གིས་ཀྱང་ཡིད་ཆེས་བྱས་མེད། ཁོང་ཚོས་དཔྱིད་ཀ་
བྱ་ཕྲུག་རུམ་སའི་ཚང་གྲ་སྒྲིག་བྱེད་བཞིན་པའི་སྒང་ཡིན་པས། སྐབས་
འདིར་སྒོང་ང་ལེན་པ་ནི་དམར་གསོད་ཀྱི་བྱ་བ་ཞིག་རེད་ཅེས་བྱ་མོ་
ཚོས་ངོ་རྒོལ་བྱས། སྐབས་འདིར་སྐུ་ཞབས་ལྗོན་སི་མཐར་སྐྲོད་བཏང་
རྗེས་ནས་བཟུང་ཆེས་ཐོག་མའི་ངོ་ལོག་དང་འདྲ་བའི་ལས་འགུལ་ཞིག་
སླེབས། མི་ནོར་ཁཱ་ནག་པོ” ལོ་ཆུང་འགའ་རེ་ཚུད་པའི་བྱ་མོ་ཚོས་
གནའ་ཕོ་བློན་གྱི་རེ་འདུན་དང་ལེན་མི་བྱེད་རྒྱུ་སེམས་ཐག་བཅད།
ཁོང་ཚོའི་ཐབས་ལམ་ནི། བྱ་མོ་ཚང་མ་ཁང་བའི་ལྕམ་ཤིང་གི་སྟེང་དུ་
འཕུར་ནས་དེར་སྒོང་ང་འཇོག་རྒྱུ་ཡིན་ཞིང་། བཏང་ཟིན་པའི་སྒོང་ང་
ཚང་མ་མར་ཐང་ལ་ཟགས་ཏེ་ཧྲུག་ཆག་ཏུ་གཏོང་འཇུག་རྒྱུ་ཡིན་པ་
རེད། གནའ་ཕོ་བློན་གྱིས་དེར་མགྱོགས་མྱུར་དང་གདུག་རྩུབ་ཀྱི་ངང་
ནས་ཡ་ལན་སྤྲད། ཁོས་བྱ་མོ་དེ་རྣམས་ཀྱི་ཟས་སྐལ་གཅོད་རྒྱུ་ཐག
གིས་བཅད་ཅིང་། གལ་སྲིད་དུད་འགྲོ་སུ་ཞིག་གིས་ཀྱང་ཁྲིམས་ལུགས་
འདིར་བརྩི་འཇོག་མ་བྱས་པར་བྱ་མོ་ཚོར་འབྲུ་རིགས་རྡོག་གཅིག་
སྤྲད་ན། སྤྲོད་མཁན་དེ་དེ་མ་ཉིད་དུ་སྲོག་ཐོག་ཏུ་གཏོང་རྒྱུ་ཡིན་པ་
བསྒྲགས། ཁྲིམས་ལུགས་འདི་དང་ལེན་བྱེད་ཀྱི་ཡོད་མེད་ཐད་སྒོ་ཁྱི་
ཚོས་བལྟ་སྲུང་བྱས། བྱ་མོ་ཚོས་ཉིན་ལྔའི་རིང་ལ་བཟོད་བསྲན་བྱས་
རྗེས་མཇུག་མཐར་མགོ་འདོགས་བྱས་ཏེ་ཁོང་ཚོའི་ཚང་དུ་ཕྱིར་ལོག
བྱ་མོ་དགུ་དུས་གཅིག་ཏུ་ཤི་སོང་ཞིང༌། ཁོང་ཚོའི་བེམ་པོ་རྣམས་ལྡུམ་
རའི་ནང་ནས་དུར་སྦས་བྱས། ཁོང་ཚོའི་འདས་རྐྱེན་ནི་བཤལ་ནད་
ཡིན་པར་བསྒྲགས། སྐུ་ཞབས་ཝེམ་ཕུར་གྱིས་དོན་དག་འདིའི་སྐོར་ཅི་
ཡང་གོ་མེད་ལ། ཁོ་ལ་སྒོང་ང་རྣམས་འཆར་གཞི་ལྟར་མཁོ་འདོན་བྱས།
ཟས་རིགས་དབོར་འདྲེན་རླངས་འཁོར་དེ་གཞིས་ཀ་ལ་གཟའ་རེར་
ཐེངས་རེ་ཡོང་སྟེ་སྒོང་ང་རྣམས་འདྲེན་གྱི་ཡོད།
དུས་སྐབས་འདི་དག་གི་རིང་དུ་ཕག་པ་གངས་དཀར་མཐོང་ལམ་
དུ་བུད་མྱོང་མེད། ཁོ་ཉེ་འགྲམ་གྱི་ཝ་ནགས་གཞིས་ཀའམ་ཡང་ན་
ས་ལེབ་ཞིང་གཞིས་གང་རུང་དུ་སྦས་སྐུང་བྱས་ཡོད་སྐོར་གྱི་གཏམ་
འཆལ་རེ་སླེབས་ཀྱི་ཡོད། དེང་སྐབས་གནའ་ཕོ་བློན་དང་ཞིང་པ་
གཞན་པ་རྣམས་ཀྱི་འབྲེལ་བ་སྔར་ལས་ཀྱང་སྡུག་པོར་གྱུར་ཡོད། ལོ་
ངོ་བཅུ་གྲངས་ཀྱི་སྔོན་དུ་གཞིས་ཀའི་བཙུགས་ཤིང་ར་བ་མེད་པར་
གཏོང་སྐབས་བཅད་ཡོད་པའི་ཤིང་ཆ་དེ་དག དེང་སང་གཞིས་ཀའི་
ར་བའི་ནང་དུ་ཕུང་བོར་སྤུངས་ཡོད། ཤིང་ཆ་དེ་དག་ཅུང་རྙིང་ཙམ་དུ་
འགྱུར་གྱི་ཡོད་པས། ཝེམ་ཕུར་གྱིས་གནའ་ཕོ་བློན་ལ་དེ་རྣམས་བཙོང་
ན་ལེགས་པའི་བསམ་ཚུལ་བཏོན། སྐུ་ཞབས་ཕིལ་ཁིན་ཊོན་དང་སྐུ
ཞབས་ཧྥེར་ཌེ་རིག་གཉིས་ཀ་ཤིང་ཆ་དེ་རྣམས་ཉོ་བར་ཧམ་པ་ལངས་
ཡོད་པས། གནའ་ཕོ་བློན་གྱིས་ཁོང་གཉིས་ལས་སུ་ཞིག་ལ་བཙོང་རྒྱུའི་
ཐད་སེམས་ཐག་མ་ཆོད། དོ་སྣང་བྱུང་བ་ལྟར་ན། ནམ་ཡིན་རུང་ཁོས་
ཧྥེར་ཌེ་རིག་དང་གྲོས་ཁ་མཐུན་གྲབས་ཡོད་སྐབས། ཕག་པ་གངས་
དཀར་ཝ་ནགས་གཞིས་ཀར་སྦས་སྐུང་བྱས་ཡོད་པའི་གཏམ་ཞིག
སླེབས་ཡོང་ལ། ཡང་ཁོས་ཕིལ་ཁིན་ཊོན་དང་འགྲིག་མཐུན་བྱས་ཡོང་
སྐབས། ཕག་པ་གངས་དཀར་ས་ལེབ་ཞིང་གཞིས་སུ་ཡོད་པའི་གཏམ་
ཞིག་ཁྱབ་ཡོང་གི་ཡོད།
དཔྱིད་སྟོད་ཅིག་ཏུ། གློ་བུར་དུ་བློ་བདེ་ལ་འབབ་མི་ཐུབ་པའི་དོན་
དག་ཅིག་གསར་རྟོགས་བྱུང་། དེ་ནི། ཕག་པ་གངས་དཀར་མཚན་མོ་
ལྐོག་ནས་ཕྱིར་གཞིས་ཀའི་ནང་དུ་ཡོང་གི་ཡོད་པ་དེ་རེད། དུད་འགྲོ་ཚོ་
བློ་ཧ་ཅང་མ་བདེ་བའི་རྐྱེན་གྱིས་མཚན་མོར་གཉིད་ཀྱང་ཡག་པོ་ཞིག
ཁུག་གི་མེད། གོ་ཐོས་ལྟར་ན། མཚན་མོ་རྟག་པར་མུན་ནག་གི་གོ་
སྐབས་དང་བསྟུན་ནས། ཁོ་གཞིས་ཀའི་ནང་དུ་ཕྱིར་འཇབ་ནས་ཡོང་
སྟེ་ལོག་སྤྱོད་འདྲ་མིན་སྣ་ཚོགས་སྤེལ་གྱི་ཡོད་འདུག ཁོས་འབྲུ་རིགས
རྐུ་བ་དང་འོ་ཟོ་སྒྱེལ་བ། བྱ་སྒོང་གཅོག་པ་དང་སོན་མྱུག་ར་བར་རྡོག་
བརྫིས་གཏོང་བ། ཤིང་ཏོག་སྡོང་བོའི་པགས་པ་འགོག་པ་སོགས་ངན་
སྣ་དགུ་བྱེད་ཀྱི་ཡོད་འདུག དེང་སང་གང་དུ་དོན་དག་མ་འགྲིག་པ་
ཞིག་བྱུང་ན།དེ་ལམ་སེང་གངས་དཀར་གྱི་མགོ་ཐོག་ཏུ་གཡུག་པ་རྒྱུན་
ལྡན་ཞིག་ཏུ་གྱུར་ཡོད། གལ་སྲིད། དྲ་མ་ཞིག་བཅགས་པའམ་ཡང་ན་
ཆུ་སྦུག་ཅིག་འགགས་པ་ཡིན་ན། ལམ་སེང་གཅིག་གིས་དེ་ནི་མཚན་
མོར་གངས་དཀར་ཡོང་ནས་བསྒྲུབས་པ་རེད་ཟེར་ངེས་ཡིན།ཉིན་ཞིག་
ལ་འབྲུ་མཛོད་ཁང་གི་ལྡེ་མིག་བོར་སོང་བས། གཞིས་ཀའི་ནང་གི་དུད་
འགྲོ་ཡོངས་རྫོགས་ཀྱིས་ལྡེ་མིག་དེ་གངས་དཀར་གྱིས་ཁྲོན་པའི་ནང་
དུ་གཡུགས་པ་ཡིན་པར་ཡིད་ཆེས་བྱེད་ཀྱི་ཡོད། བློ་ཡུལ་ལས་འདས་
པ་ཞིག་ལ། ལྡེ་མིག་དེ་འཇོག་ནོར་ཐེབས་པ་ཡིན་པས་རྗེས་སུ་བཟའ་
ཆས་སྒྱེ་མོའི་འོག་ནས་རྙེད་སོན་བྱུང་སོང་། འོན་ཀྱང་ཡ་མཚན་པ་
ཞིག་ལ། ཁོང་ཚོས་ད་དུང་ཡང་མུ་མཐུད་དུ་དེ་ལྟར་ཡིད་ཆེས་བྱེད་ཀྱི་
ཡོད། འདས་ལོའི་དགུན་ཁར་རྒྱུན་དུ་སྤྱོད་ངན་སྤེལ་མཁན་གྱི་ཙི་གུ་དེ་
ཚེའང་། དེང་སང་གངས་དཀར་གྱི་ཚོ་ཁག་ཏུ་ཡོད་སྐོར་ཤོད་ཀྱི་ཡོད།
གནའ་ཕོ་བློན་གྱིས་གངས་དཀར་གྱི་བྱ་སྤྱོད་ཐོག་ལ་རྟོག་ཞིབ་
ཆ་ཚང་བ་ཞིག་བྱེད་རྒྱུ་ཡིན་པའི་བཀའ་བསྒྲགས། ཁོས་རང་ཉིད་ཀྱི་
སྲུང་དམག་སྒོ་ཁྱི་རྣམས་ཁྲིད་དེ་གཞིས་ཁང་ཡོངས་ལ་སོང་སྟེ་རྟོག་
དཔྱོད་ཞིབ་མོ་ཞིག་བྱས་ཤིང་། དུད་འགྲོ་གཞན་པ་ཚོས་ཁོ་ཚོ་དང་བར་
ཐག་ངེས་ཅན་ས་ནས་རྗེས་སུ་འབྲངས། གནའ་ཕོ་བློན་གྱིས་གོམ་པ་
འགའ་རེའི་འཕྲོ་ནས་འགྲོ་མཚམས་བཞག་ནས་ས་ལ་དྲི་སྣོམ་བྱས་ཏེ་
གངས་དཀར་གྱི་རྗེས་ཤུལ་འཚོལ་གྱི་ཡོད་ལ། ཁོས་ཟེར་ན་ཁོས་གངས་
དཀར་གྱི་དྲི་མ་སྣོམ་ཐུབ་ཀྱི་ཡོད་ཟེར། ཁོས་གཟན་ཆས་ཁང་དང་བ་
ལང་ཁང་། བྱ་ཁང་དང་ཚོད་ར་སོགས་ཀྱི་གྲུ་ག་རེ་རེ་བཞིན་དྲི་སྣོམ་
བྱས་ཏེ་བརྟག་དཔྱད་བྱས་ཤིང་། ཕལ་ཆེར་ག་ས་གང་དུ་གངས་དཀར་
སོང་བའི་རྗེས་ཤུལ་རྙེད། ཁོས་རང་ཉིད་ཀྱི་ཕག་མཆུ་ས་ལ་བབཅར་ནས་
དྲི་སྣོམ་གཏིང་ཟབ་པ་ཞིག་བྱས་རྗེས། འཇིགས་སུ་རུང་བའི་འོ་དོད་
ཀྱིས། “གངས་དཀར་རེད། ཁོ་འདིར་ཡོང་མྱོང་འདུག ཁོའི་དྲི་མ་ངས་
ནོར་འཆུག་མེད་པར་ངེས་འཛིན་ཐུབ།" ཅེས་བསྒྲགས་ལ། “གངས་
དཀར”ཞེས་པའི་ཚིག་དེ་ཐོས་པ་མ་ཐག་སྒོ་ཁྱི་ཚོས་མཆེ་གཙིགས་
སྡེར་བགྲད་ཀྱིས་ངར་སྐད་ལྷང་ལྷང་བསྒྲགས།
དུད་འགྲོ་ཚང་མ་སྐྱི་གཡའ་བར་གྱུར་འདུག་ཅིང་། ཁོང་ཚོར་
མཚོན་ན་གངས་དཀར་ནི་ཁོང་ཚོའི་མཁའ་དབུགས་ཀྱི་ཁྲོད་དུ་སིམ་
འཛུལ་བྱས་ཏེ། ཉེན་ཁ་འདྲ་མིན་གྱི་ལམ་ནས་ཁོང་ཚོར་གནོད་འཚེ་
གཏོང་བའི་གཟུགས་མེད་ཀྱི་དཔུང་སྡེ་ལྟ་བུ་ཞིག་ཏུ་སྣང་། ཉི་མ་དེའི་
དགོང་མོ། ལྕེ་གཉིས་ཀྱིས་ཁོང་ཚོ་ཚང་མ་མཉམ་དུ་བསྡུས་ཏེ། གདོང་ལ་
ཉེན་ཟོན་གྱི་རྣམ་པ་བཅས་རང་ཉིད་ལ་གསར་འགྱུར་ཚབས་ཆེན་ཞིག་
སྒྲོག་རྒྱུ་ཡོད་ཟེར།
“བློ་མཐུན་རྣམ་པ།” ཞེས་ལྕེ་གཉིས་ཀྱིས་ཚམ་ཚོམ་དང་བཅས་
སྐད་ངན་འདོན་དོན། “ཆེས་འཇིགས་སུ་རུང་བའི་དོན་དག་ཅིག་ལྷང་
ལ་བུད་འདུག གངས་དཀར་གྱིས་རང་ཉིད་ས་ལེབ་ཞིང་གཞིས་ཀྱི་སྐུ
ཞབས་ཧྥེར་ཌེ་རིག་ལ་བཙོངས་འདུག་ཅིང་། ཧྥེར་ཌེ་རིག་གིས་ང་ཚོ་ལ
ཚུར་རྒོལ་བྱས་ཏེ་ང་ཚོའི་ལག་ནས་གཞིས་ཀ་འཕྲོག་རྒྱུའི་འཆར་གཞི་
འདིང་གི་ཡོད་འདུག ཚུར་རྒོལ་འདི་མགོ་རྩོམ་སྐབས་གངས་དཀར་
གྱིས་ཁོང་ཚོའི་སྣེ་ཁྲིད་བྱ་རྒྱུ་ཡིན་འདུག འོན་ཀྱང་། དེ་ལས་ཀྱང་མ་
རུང་བའི་དོན་དག་ཅིག་གསར་རྟོགས་བྱུང་སོང་། ང་ཚོས་སྔོན་ཆད་
བསམ་ན་གངས་དཀར་གྱིས་གསར་བརྗེའི་གྱེན་ལངས་སྤེལ་བའི་ཀུན
སློང་དེ། ཁོའི་ང་རྒྱལ་དང་ཧམ་སེམས་ཀྱིས་རྐྱེན་བྱས་པར་འདོད་ཀྱི་
ཡོད། འོན་ཀྱང་། ང་ཚོ་ཚང་མ་ནོར་འདུག བློ་མཐུན་ཚོ། རྒྱུ་མཚན་ངོ་
མ་ཁྱེད་ཚོས་ཤེས་ཀྱི་ཡོད་དམ།དོན་དངོས་ནི། གངས་དཀར་གྱིས་ཐོག་
མ་ཉིད་ནས་བཟུང་ནས་ལྗོན་སི་དང་ངན་འབྲེལ་བྱས་ཡོད་འདུག དུས་
སྐབས་དེ་དག་གི་རིང་ལ་ཁོ་ནི་ལྗོན་སི་ཡི་གསང་བའི་མྱུལ་མ་ཡིན་
འདུག དོན་དངོས་འདི་ཁོས་ཤུལ་དུ་བསྐྱུར་བའི་ཅ་ལག་ཚོའི་གྲས་ནས་
རྙེད་པའི་ཡིག་ཆས་བདེན་དཔང་བྱས་བྱུང༌། བློ་མཐུན་ཚོ། དོན་དངོས་
འདིས་བདག་གི་སེམས་ངོས་ཀྱི་དོགས་གཞི་མང་བོ་ཞིག་གསལ་བོ་
བཟོས་སོང་། བ་ཁང་དམག་འཁྲུག་གི་ཁྲོད་དུ། ཁོས་ག་འདྲ་བྱས་ཏེ་ང་
རང་ཚོ་ཕམ་དུ་འཇུག་ཐབས་བྱས་པ་དེ་ཁྱེད་ཚོས་དྲན་གྱི་འདུག་གམ།
སྟབས་ལེག་པ་ཞིག་ལ་ཁོའི་འཆར་གཞི་ལམ་ལྷོངས་སུ་མ་ཕྱིན་པ་
རེད།”
སྐབས་དེར་དུད་འགྲོ་ཚང་མ་ཧ་ལས་ཤིང་ཧོན་འཐོར་འདུག འདི་
ནི་དངོས་གནས་གངས་དཀར་གྱིས་རླུང་ཤུགས་འཕྲུལ་འཁོར་གཏོར་
བཅོམ་བཏང་བ་ལས་ཀྱང་ཐ་ཤལ་བའི་བྱ་བ་ཞིག་རེད། འོན་ཀྱང་། དོན་
དངོས་འདི་ཡོངས་སུ་ཁས་ལེན་པར་དུས་ཚོད་སྐར་མ་ཁ་ཤས་ཤིག་
གཏོང་དགོས་བྱུང་། བ་ཁང་དམག་འཁྲུག་གི་སྐབས་སུ་གངས་དཀར་
ཁོང་ཚོ་ཚང་མའི་སྔུན་ནས་བརྒྱུགས་པ་དང་། ནང་དུ་བསྲེས་ཏེ་ཁོའི་
གཟུགས་པོ་འཁོར་ཐེངས་རེ་རེས་ཁོང་ཚོར་སྙིང་སྟོབས་ག་འདྲས་
བསྐྱེད་པ། སྐུ་ཞབས་ལྗོན་སི་ཡི་མེ་མདའི་འཐོར་མདེའུ་ཕོག་སྟེ་སྒལ་
བ་རྨས་ཡོད་རུང་། སྐད་ཅིག་ཙམ་ལའང་ཐེ་མི་ཚོམ་པ་ལ་སོགས་པའི
གནས་ཚུལ་འདི་དག་ཁོང་ཚོ་ཚང་མས་དྲན་གྱི་ཡོད་པའམ། མ་མཐའ་
ཡང་འདི་ལྟ་བུ་ཞིག་དྲན་གྱི་ཡོད་སྣང་ཤར།ཐོག་མར་དོན་དངོས་འདིའི་
སྟེང་ནས་བལྟས་པ་ཡིན་ན། ཁོ་ལྗོན་སི་ཡི་ཕྱོགས་ན་ཡོད་ཟེར་བ་དེ་
གནས་ལུགས་ཀྱི་སྟེང་ནས་ཅུང་མི་འཚམས་པ་འདྲ། མཐའ་ན་རྒྱུན་དུ་
དྲི་བ་འདྲི་རྒྱུར་མི་དགའ་བའི་རྟ་ཕོ་རྨིག་ཆེན་གྱིས་ཀྱང་ཧ་མི་གོ་བའི་
རྣམ་འགྱུར་བསྟན། ཁོས་རང་ཉིད་ཀྱི་མདུན་སུག་ཞབས་སུ་བསྡུས་
ནས་སར་བསྡད་རྗེས། མིག་གཉིས་བཙུམས་ནས་རང་ཉིད་ཀྱི་བསམ་
བློའི་འབབ་ས་གཅིག་ཏུ་སྡུད་ཐབས་བྱས།
“ང་བཤད་སྟངས་འདི་ལ་ཡིད་ཆེས་ཀྱི་མི་འདུག” ཅེས་ཁོས་བཤད་
དོན། “བ་ཁང་དམག་འཁྲུག་གི་ཁྲོད་དུ་གངས་དཀར་གྱིས་དཔའ་ངར་
ཆེན་པོས་འཛིང་ཡོད། འདི་ངས་དངོས་སུ་མཐོང་བ་ཡིན། ད་དུང་ང་
ཚོས་ཁོང་ལ‘དུད་འགྲོ་དཔའ་བོ་རིམ་པ་དང་པོའི་རྟགས་མ'ཡང་སྤྲད་
པ་མ་རེད་དམ།”
“དེ་ང་ཚོའི་ནོར་འཁྲུལ་རེད།བློ་མཐུན་ཚོ།ད་ལྟ་ང་ཚོས་གཞི་ནས་
རྟོགས་པ་ཡིན། ང་ཚོས་ཁོའི་གསང་བའི་ཡིག་ཆ་རྙེད་སོན་བྱུང་བ་ལས་
ཤེས་རྟོགས་བྱུང་བ་ལྟར་ན། དོན་དངོས་སུ་ཁོང་གིས་ང་ཚོ་རྒུད་པའི་
ཕྱོགས་སུ་ལམ་སྣ་འདྲེན་ཐབས་བྱས་ཡོད་འདུག”
“འོན་ཀྱང་། ཁོང་ལ་རྨས་སྐྱོན་ཕོག་སོང་།” ཞེས་རྨིག་ཆེན་གྱིས་
བཤད་དོན། “ང་ཚོ་ཚང་མས་ཁོང་ཁྲག་དམར་འཛག་བཞིན་རྒྱུག་གིན་
ཡོད་པ་མཐོང་སོང་།”
“དེ་ཡང་བཀོད་སྒྲིག་གི་ཆ་ཤས་ཤིག་རེད།” ཞེས་ལྕེ་གཉིས་ཀྱིས་
སྐད་ངན་འདོན་དོན། “ལྗོན་སི་ཡི་མེ་མདས་ཁོའི་སྐྱི་ལྤགས་ཙམ་ལས་
མ་བཤུས། གལ་སྲིད་ཁྱེད་ཚོས་ཀློག་ཐུབ་ན་ངས་ཁྱོད་ཚོར་ཁོང་གིས་
དངོས་སུ་བྲིས་པའི་ལྐོག་ཇུས་ཀྱི་ཡི་གེ་བསྟན་ཆོག གངས་དཀར་གྱི་
ལྐོག་ཇུས་ནི་འདི་འདྲ་རེད། གནད་འགད་ཆེ་བའི་སྐབས་སུ་ལྐོག་བརྡ་
བཏང་ནས། གཡུལ་ས་དེ་དགྲ་བོར་སྤྲོད་ཀྱི་ཡོད་འདུག ཁོའི་ཐབས་
བཀོད་ཕལ་ཆེར་ལམ་ལྷོངས་བྱུང་ཡོད་ལ། བདག་གིས་ཁྱེད་རྣམས་
ལ་གསལ་འདེབས་ཞུ་དགོས་པ་ཞིག་ནི། གལ་སྲིད་ང་ཚོའི་དཔའ་
མཛངས་ལྡན་པའི་གཙོ་འཛིན་གནའ་ཕོ་བློན་མིན་རྒྱུ་ན། བློ་མཐུན་
རྣམ་པ་ཚོ། ཁོའི་ཇུས་ངན་ལམ་ལྷོངས་བྱུང་ཡོད་ཤག་རེད། ལྗོན་སི་དང་
ཁོའི་འཁོར་གཡོག་ཚོ་ར་སྐོར་ནང་དུ་བརྒྱུགས་ཡོང་སྐབས། གངས་
དཀར་བློ་བུར་དུ་ཁ་ཕྱིར་འཁོར་ནས་བྲོས་སོང་ལ། དེའི་རྗེས་སུ་དུད་
འགྲོ་གཞན་པ་མང་བོ་ཞིག་ཀྱང་བྲོས་སོང་བ་ཁྱེད་ཚོས་དྲན་གྱི་འདུག་
གམ། འཇིགས་སྐྲག་གིས་བར་སྣང་ཁེངས་ཤིང་ད་ནི་ང་ཚོ་ཤོར་སོང་
ཨང་སྙམ་པའི་སྐབས་དེར། བློ་མཐུན་གནའ་ཕོ་བློན་གྱིས་ངག་ནས།
‘འགྲོ་བ་མིའི་རིགས་ཕམ་པར་རྒྱོབས་ཤིག' ཅེས་ངར་སྐད་སྒྲོག་བཞིན་
མདུན་དུ་མཆོངས་ནས། ཁོང་གི་མཆེ་བ་རྣོན་པོ་དེ་ལྗོན་སི་ཡི་བརླ་
ནང་དུ་མནུན་པ་དེ་ཡང་དྲན་གྱི་མི་འདུག་གམ། བློ་མཐུན་རྣམ་པ་ཚོ།
དེ་ཁྱེད་ཚོས་བརྗེད་ཡོད་རྒྱུ་མ་རེད། བརྗེད་སོང་ངམ།” ཞེས་ལྕེ་གཉིས་
ཀྱིས་ཕར་འགྲོ་ཚུར་འོང་བྱེད་བཞིན་སྨྲས།
ལྕེ་གཉིས་ཀྱིས་འདི་ལྟར་སྣང་ཡུལ་དུ་འཆར་ཐུབ་པ་ལྟ་བུས་ཞིབ་
བཤད་བྱས་ཡོང་དུས། དུད་འགྲོ་ཚོའི་སྣང་བར་ཡང་དེ་ལྟ་བུ་ཞིག་དྲན་
འཛིན་དུ་ཡོད་པ་ལྟ་བུར་སྣང་། མ་མཐའ་ཡང་། དམག་འཁྲུག་དེ་ཆེས་
གནད་འགག་ལ་སླེབས་ཡོད་པའི་སྐབས་དེར་གངས་དཀར་བྲོས་སོང་
བ་དེ་ཚང་མས་གསལ་བོ་དྲན་གྱི་འདུག འོན་ཀྱང་། རྨིག་ཆེན་གྱི་བློ་ད་
དུང་ཡང་རྣལ་ལ་བབས་མི་འདུག
“གངས་དཀར་ཁོང་ཐོག་མ་ནས་བཟུང་གཡོ་འཚོང་མཁན་ཡིན
པར་ང་ཡིད་ཆེས་ཀྱི་མི་འདུག" ཅེས་ཁོས་ཆེས་མཇུག་ཏུ་བཤད་དོན།
“ཁོས་དེའི་རྗེས་ནས་ཅི་ཞིག་བསྒྲུབས་པ་ནི་གནས་ཚུལ་ཁ་ཁ་རེད།
འོན་ཀྱང་། ངས་བལྟས་ན་བ་ཁང་དམག་འཁྲུག་གི་སྐབས་སུ་ཁོ་ནི་
འཐབ་གྲོགས་བློ་མཐུན་ཡག་པོ་ཞིག་རེད།”
“ང་ཚོའི་གཙོ་འཛིན་བློ་མཐུན་གནའ་ཕོ་བློན་གྱིས།” ཞེས་ལྕེ་
གཉིས་ཀྱིས་དལ་ཞིང་སྒམ་པའི་སྒོ་ནས་བསྒྲགས་དོན། “ཧ་ཅང་གསལ་
ཁ་དོད་པའི་སྒོ་ནས་གངས་དཀར་ནི་ཐོག་མ་ཉིད་ནས་བཟུང་། རེད།
གསར་བརྗེ་ཟེར་བ་འདི་ཚང་མའི་སེམས་རྩ་ནའང་མེད་དུས་ནས་
བཟུང་།ལྗོན་སི་ཡི་གསང་ཉུལ་པ་རེད་ཅེས་གསལ་འདོན་བྱས་ཡོད།”
“ཨོ། དེས་ན་གནས་ཚུལ་ཐ་དད་རེད།” ཞེས་རྨིག་ཆེན་གྱིས་
བཤད་དོན། “བློ་མཐུན་གནའ་ཕོ་བློན་གྱིས་དེ་ལྟར་གསུངས་དུས། དེ་
བདེན་པ་ཡིན་ངེས།”
“རེད། བློ་མཐུན། སེམས་ཤུགས་ཟེར་ན་འདི་འདྲ་དགོས་ཀྱི་ཡོད་པ་
རེད།”ཅེས་ལྕེ་གཉིས་ཀྱིས་སྐད་ཅོར་ཆེན་པོས་བསྒྲགས།འོན་ཀྱང་།ཚང་
མས་གསལ་བོར་མཐོང་བ་ནི། ཁོའི་འོད་མདངས་འཚེར་བའི་མིག
ཟུང་གིས་རྨིག་ཆེན་ལ་བལྟ་སྟངས་ངན་པ་ཞིག་གིས་བལྟས་ཤིང་། ཁོ་
ཁ་ཕྱིར་འཁོར་ནས་འགྲོ་གྲབས་བྱས་རྗེས་ཡང་བསྐྱར་འགྲོ་མཚམས
བཞག་སྟེ། རྫིག་ཉམས་དང་བཅས་བཤད་རྒྱུར། “ཞིང་གཞིས་འདིའི་
སྟེང་གི་དུད་འགྲོ་ཡོངས་རྫོགས་ཀྱིས་མིག་ཟུང་ཡངས་པོར་ཕྱེས་ཏེ་
སྡོད་ཅེས་བདག་གིས་ཉེན་བརྡ་ཞིག་གཏོང་རྒྱུ་ཡིན། གང་ཡིན་ཟེར་ན།
གངས་དཀར་གྱི་གསང་མྱུལ་པ་རྣམས་ད་ལྟ་རང་ལའང་ང་ཚོའི་ཁྲོད་དུ་
བསྐུངས་ནས་བསྡད་ཡོད་པ་རེད།”
ཉིན་བཞིའི་རྗེས་ཀྱི་ཕྱི་དྲོ་ཞིག་ལ། གནའ་ཕོ་བློན་གྱིས་དུད་འགྲོ་
ཚང་མ་ར་སྐོར་ནང་དུ་འདུ་རུ་བཅུག ཁོང་ཚོ་ཚང་མ་སླེབས་ཟིན་
པ་ན། གནའ་ཕོ་བློན་གྱིས་རང་ཉིད་ཀྱི་བྱ་དགའི་རྟགས་མ་གཉིས་
ཀ(ཁོས་ཉེ་སྔོན་རང་ཉིད་ལ‘དུད་འགྲོ་དཔའ་བོ་རིམ་པ་དང་པོའི་བྱ་
དགའ་དང་དུད་འགྲོ་དཔའ་བོ་རིམ་པ་གཉིས་པའི་བྱ་དགའ’གཉིས་
ཀ་ཕུལ་ཡོད)བཏགས་ཏེ་གཞིས་ཁང་ནང་ནས་སྒོར་བུད་ཅིང་། ཁོའི་
མཐའ་བསྐོར་བའི་སྒོ་ཁྱི་དགུ་བོས་མཆེ་གཙིགས་སྡེར་བགྲད་ངང་
འཇིགས་སུ་རུང་བའི་ཟུག་སྐད་སྒྲོག་བཞིན་སླེབས་པས། དུད་འགྲོ་ཚོ་
འཇིགས་ཤིང་སྐྲག་ནས་ཤ་སྐྱིའི་བར་ནས་ཟུག་གཟེར་བརྒྱབ།ཁོང་ཚོས་
དོན་ངན་ཞིག་འབྱུང་བའི་སྔ་ལྟས་ཚོར་བ་ལྟར། རང་རང་ས་ནས་ཁ་ཁུ་
སིམ་མེར་འཇབ་ནས་བསྡད།
གནའ་ཕོ་བློན་གྱིས་མ་དགའ་བའི་རྣམ་འགྱུར་དང་བཅས། ཡར་
ལངས་ནས་རང་མདུན་གྱི་ལྟད་མོ་པ་ཚོར་མིག་བཤེར་ཞིག་བྱས། དེ་
ནས་ཁོས་རྣ་བར་གཟན་པའི་སྐད་ངན་ཞིག་བསྒྲགས་པས། གློ་བུར་
དུ་སྒོ་ཁྱི་དེ་རྣམས་མདུན་དུ་ལྡིང་ནས་ཕག་པ་བཞིའི་རྣ་བར་འཐའཐམས་
ནས་བཟུང་སོང་། ན་ཚའམ་ཡང་ན་འཇིགས་སྐྲག་གི་དབང་གིས་
འོ་དོད་སྒྲོག་བཞིན་ཡོད་པའི་ཕག་པ་དེ་རྣམས་གནའ་ཕོ་བློན་གྱི་
རྐང་མདུན་དུ་དྲུད་ནས་སླེབས། ཕག་པ་ཚོའི་རྣ་བ་ནས་ཁྲག་དམར་
འཛགས་བཞིན་འདུག་ལ། སྒོ་ཁྱི་རྣམས་ཀྱིས་ཁྲག་དམར་གྱི་བྲོ་བ་
མྱངས་པས་སྐར་མ་ཁ་ཤས་རིང་ལ་སྨྱོས་པ་ལྟར་སྣང་། དེ་ལས་ཀྱང་ཧོན་
འཐོར་བའི་བྱ་བ་ཞིག་ནི། ཁྱི་དེ་རྣམས་ལས་གསུམ་རྨིག་ཆེན་གྱི་སྟེང་དུ་
བརྒྱུགས། རྨིག་ཆེན་གྱིས་རང་ཉིད་ཀྱི་སྟོབས་ཤུགས་ཆེ་བའི་རྨིག་པ་དེ་
གཅིག་གཡུགས་ཤིང་།ཁོའི་རྨིག་པ་ཚུར་མཆོངས་ནས་ཡོང་བཞིན་པའི་
ཁྱི་ཞིག་ལ་ཕོག་པས། ཁྱི་རྒན་དེ་ཅལ་སྒྲ་དང་བཅས་ཐང་ལ་བརྡབས།
ཁྱི་གུ་དེས་འདར་སིག་སིག་ངང་སྙིང་རྗེས་གུ་ཡངས་གཏོང་བར་སྐྱབས་
འཇུག་ཞུ་བཞིན་འདུག་ལ། ཁྱི་གུ་གཞན་པ་དེ་གཉིས་ཀྱིས་མཇུག་མ་
བརླ་བར་དུ་བཅུག་ནས་བྲོས། རྨིག་ཆེན་གྱིས་ཁྱི་གུ་འདིར་རྡོག་བརྫིས་
བཏང་སྟེ་ལྔ་ལམ་དུ་སྐྱེལ་རྒྱུ་ཡིན་ནམ་ཡང་ན་ཚེ་ཐར་དུ་གཏོང་རྒྱུ་གང་
ཡིན་འདྲི་ཆེད་གནའ་ཕོ་བློན་ལ་བལྟས། གནའ་ཕོ་བློན་གྱི་གདོང་གི་
རྣམ་འགྱུར་འགྱུར་ནས་རྨིག་ཆེན་ལ་ཁྱི་དེ་མྱུར་དུ་གཏོང་དགོས་པའི་
བཀའ་ཕབ།གནའ་ཕོ་བློན་གྱིས་རྨིག་པ་ཡར་བཀྱགས་པ་ན།རྨས་སྐྱོན་
ཕོག་ནས་སྐད་ངན་འདོན་བཞིན་པའི་ཁྱི་གུ་དེ་མྱུར་དུ་ཕར་བྲོས་སོང་།
ཟང་ཟིང་འདི་འདི་ལྟར་མར་འཇགས། ཕག་པ་བཞི་བོས་འདར་
སིག་སིག་ངང་སྒུག་འདུག་ལ། ཁོང་ཚོའི་ངོ་གདོང་གི་གཉེར་མ་རེ་
རེའི་ནང་དུ་ནོངས་འགྱོད་ཀྱི་རི་མོ་གསལ་བོར་བྲིས་ནས་གདའ། ད་
ལྟ་གནའ་ཕོ་བློན་གྱིས་ཁོང་ཚོར་རང་ཉིད་ཀྱི་ནག་ཉེས་ངོས་ལེན་བྱེད་
དགོས་པའི་བཀའ་ཕབ། ཕག་པ་འདི་ཚོ་ནི་སྔོན་ཆད་གནའ་ཕོ་བློན་
གྱིས་གཟའ་ཉི་མའི་ཚོགས་ཆེན་མེད་པར་གཏོང་སྐབས་ངོ་རྒོལ་བྱེད་
མཁན་གྱི་ཕག་པོ་དེ་ཚོ་རེད་འདུག ད་ཐེངས་ཁོང་ཚོས་རྩོད་པ་རྒྱག་
གྲབས་ཅི་ཡང་མི་བྱེད་པར། གངས་དཀར་རྒྱང་ཕུད་བཏང་བའི་ཉིན་
དེ་ནས་བཟུང་ཁོ་ལ་ལྐོག་འབྲེལ་བྱེད་ཀྱི་ཡོད་སྐོར་ཐད་ཀར་ངོས་ལེན་
བྱས་སོང་ལ། རླུང་ཤུགས་འཕྲུལ་འཁོར་ལ་གཏོར་བརླག་གཏོང་སྐབས་
ཁོང་ཚོས་གངས་དཀར་དང་ལག་འབྲེལ་བྱས་སྐོར་དང༌། ཁོང་ཚོས་
ལྐོག་ནས་དུད་འགྲོའི་གཞིས་ཀ་འདི་སྐུ་ཞབས་ཧྥེར་ཌེ་རིག་ལ་རྩིས་
སྤྲོད་བྱ་རྒྱུར་གྲོས་མཐུན་བྱུང་ཡོད་སྐོར་བཅས་ངོས་ལེན་བྱས་སོང་། ད་
དུང་དེས་མ་ཚད། གངས་དཀར་གྱིས་ཁོང་ཚོར་དངོས་སུ་རང་ཉིད་ལོ་ངོ་
མང་བོའི་རིང་ལ་སྐ་ཞབས་ལྗོན་སི་ཡི་གསང་མྱུལ་པ་ཡིན་པ་ངོས་ལེན་
བྱས་སྐོར་ཡང་བཤད། ཁོང་ཚོས་རང་ཉིད་ཀྱི་ནག་ཉེས་ཡོད་ཚད་ངོས་
ལེན་བྱས་ཚར་བ་ན། སྒོ་ཁྱི་ཚོས་དེ་མ་ཐག་ཏུ་ཁོང་ཚོའི་སྐེ་རྩ་བྲེགས་
ཤིང་། གནའ་ཕོ་བློན་གྱིས་འཇིགས་གཡེར་བའི་སྐད་གདངས་དང་
བཅས། ད་དུང་རང་ཉེས་ངོས་ལེན་བྱེད་དགོས་པའི་དུད་འགྲོ་གཞན་པ་
ཨེ་ཡོད་ཅེས་དྲིས།
སྒོང་ངའི་དོན་དུ་གྱེན་ལོག་རྩོམ་གྲབས་བྱེད་སྐབས་མགོ་མགོ་
གཙོ་གཙོ་བྱེད་མཁན་གྱི་བྱ་མོ་དེ་གསུམ་པོ་མདུན་དུ་ཡོང་སྟེ། གངས་
དཀར་ཁོང་ཚོའི་རྨི་ལམ་ནང་དུ་ཡོང་ནས་ཁོང་ཚོར་གནའ་ཕོ་བློན་གྱི་
བཀའ་ལ་མི་ཉན་པའི་ངན་སྐུལ་བྱས་སྐོར་ངོས་ལེན་བྱས། ཁོང་ཚོའང་
དེ་མ་ཐག་ཏུ་དམར་གསོད་བཏང་། དེ་རྗེས་ངང་བ་ཞིག་མདུན་དུ་ཡོང་
ནས། ན་ནིང་སྟོན་ཐོག་བརྔ་སྐབས་ཁོས་མ་རྨོས་ལོ་ཏོག་རྡོག་དྲུག་
བརྐུས་ནས་དགོང་མོར་ལྐོག་ཟ་བྱས་སྐོར་ངོས་ལེན་བྱས། དེ་ནས་ལུག་
ཅིག་གིས་ཁྲོན་པའི་ནང་དུ་གཅིན་པ་བཏང་སྐོར་ངོས་ལེན་བྱས་སོང་ལ།
ཁོའི་སྐད་ཆ་བདེན་པ་ཡིན་ན། འདི་ནི་གངས་དཀར་གྱི་བཙན་སྐུལ་
འོག་ནས་བྱས་པ་ཡིན་འདུག དེ་མིན་ལུག་གཉིས་ཀྱིས་ར་མ་ལོ་ལོན་
ཞིག་བསད་པ་ངོས་ལེན་བྱས་ཤིང་། ར་མ་དེ་ནི་གནའ་ཕོ་བློན་གྱི་བློས་
ཐུབ་རྗེས་འབྲངས་པ་ཞིག་ཡིན་ལ། ཉིན་ཞིག་ལ་ར་མར་ཆམ་པ་ཕོག་
ཡོད་པའི་སྐབས་སུ། ལུག་གཉིས་ཀས་ཁོ་མེ་ཕུང་གི་མཐའ་རུ་ཡར་
བདའ་མར་བདའ་བྱས་པས་ཁོ་གྲོངས་པ་ཡིན་འདུག ཁོང་ཚོ་ཚང་
མའང་དེ་ག་རང་དུ་དམར་གསོད་བཏང་། དེ་ལྟར། ནག་ཉེས་ངོས་ལེན་
དང་ཉེས་ཅན་དམར་གསོད་གཏོང་བའི་ལས་འགུལ་འདི་མུ་མཐུད་དུ་
སོང་བས། མཚམས་ཤིག་ཏུ་གནའ་ཕོ་བློན་གྱི་རྐང་མདུན་དུ་རོ་ཡི་ཕུང་
བོ་ཞིག་སྤུངས་ཡོད་ལ། མཁའ་དབུགས་ཀྱི་ཁྲོད་དུའང་ཁྲག་དྲི་སྣ་ལ་
གཟན་པ་ཞིག་གིས་ཁྱབ་འདུག དོན་འདི་ལྟ་བུ་ཞིག་སྐུ་ཞབས་ལྗོན་སི་
མཐར་སྐྲོད་བཏང་བ་ནས་བཟུང་རྩ་བ་ནས་བྱུང་མྱོང་མེད།
ལས་འགུལ་འདིའི་མཇུག་ཏུ་སླེབས་དུས། ཕག་པ་དང་ཁྱི་གུ་ཚོ་
ལས་གཞན་པའི་དུད་འགྲོ་ཚང་མ་ཕྱོགས་གཅིག་ཏུ་སྒོང་སྒོང་བྱས་
ནས་འདུག ཁོང་ཚོ་ཚང་མ་ཧོན་འཐོར་ཞིང་འཇིགས་གཡེར་ལ། ཁོང་
ཚོར་མཚོན་ན། གངས་དཀར་དང་ངན་འབྲེལ་བྱེད་མཁན་གྱི་དུད་འགྲོ་
དེ་ཚོའི་ཧ་ལས་པའི་གཡོ་འཚོང་དེ་ལ་ཧོན་འཐོར་དགོས་སམ། ཡང་ན་
ད་ལྟ་རང་ཉིད་ཀྱི་མིག་མདུན་དུ་བཤམས་པའི་གདུག་རྩུབ་ཆེ་བའི་ཉེས་
ཁྲིམས་དེ་ལ་ཧོན་འཐོར་དགོས་དབྱེ་བ་འབྱེད་དཀའ། སྤྱི་ཚོགས་རྙིང་
བའི་སྐབས་སུའང་འདི་དང་གཅིག་མཚུངས་ཡིན་པའི་འཇིགས་རུང་གི་
དམར་གསོད་བྱེད་པ་ཡོད་མོད།འོན་ཀྱང་། དམར་གསོད་འདི་ཁོང་ཚོའི་
ནང་ཁུལ་ནས་བྱས་ཡོང་དུས། ཁོང་ཚོར་དེ་ལས་ཀྱང་འཇིགས་སུ་རུང
བའི་ཚོར་སྣང་སྐྱེས། སྐུ་ཞབས་ལྗོན་སི་གཞིས་ཀ་འདི་དང་ཁ་བྲལ་བའི་
ཉིན་མོ་དེ་ནས་བཟུང་དུས་དེ་རིང་ལ་ཐུག་གི་བར་དུ། དུད་འགྲོ་ཞིག་
གིས་དུད་འགྲོ་གཞན་པ་ཞིག་དམར་གསོད་བཏང་བ་མེད་། མཐའ་ན་
བྱི་བ་ཞིག་ཀྱང་བསད་མྱོང་མེད། ཁོང་ཚོ་ཚང་མ་ཕྱེད་ཙམ་འགྲུབ་ཡོད་
པའི་རླུང་ཤུགས་འཕྲུལ་འཁོར་ཡོད་སའི་དེའུ་འབུར་དམའ་མོ་དེའི་སྟེང་
དུ་སོང་ཞིང་། དེར་རྒོད་མ་ཁི་ལོ་ཝིར་དང་ར་མ་སྨུག་རིལ། བོང་རྒན་
བཎ་རྒྱ་སྨིན། བ་ལང་དང་ལུག་རྣམས། ངང་བ་དང་ཁྱིམ་བྱ་བཅས་
ཚང་མས་ཕན་ཚུན་ལ་ལུས་དྲོད་སྐྱེད་རེས་བྱེད་དགོས་པ་དང་འདྲ་བར་
མཉམ་པོར་རུབ་རུབ་ཏུ་བསྡད།ཁོང་ཚོའི་གྲས་སུ་མ་སླེབས་པ་ནི་ཞི་ལ་
ཡིན། ཞི་ལ་ནི་གནའ་ཕོ་བློན་གྱིས་དུད་འགྲོ་ཚང་མ་འདུ་དགོས་པའི་
བཀའ་བཏང་བ་དང་ཆབས་ཅིག་གར་སོང་ཆ་མེད་དུ་གྱུར་བ་ཡིན་
འདུག ཡུད་ཙམ་རིང་ལ་སུ་ཞིག་གིས་ཀྱང་སྐད་ཆ་མ་བཤད། སྐབས་
དེར་ལངས་ནས་འདུག་པ་ནི་རྨིག་ཆེན་ཁོ་ན་ཡིན་ཞིང་། ཁོ་ཕར་འགྲོ
ཚུར་འགྲོ་དང་རྔ་མ་ཕར་གཡུག་ཚུར་གཡུག་བྱེད་བཞིན་འདུག་ལ།
མཚམས་ལ་ལར་ཡ་མཚན་པའི་འཚེར་སྐད་ཆུང་ཆུང་རེ་བསྒྲགས།
མཇུག་མཐར་ཁོས་བཤད་རྒྱུར།
“ངས་ཧ་གོ་ཡི་མི་འདུག ངས་ང་ཚོའི་གཞིས་ཀའི་སྟེང་ནས་དོན་
དག་འདི་འདྲ་ཞིག་འབུད་པ་བློ་ཡུལ་ལའང་ཤར་མྱོང་མེད། འདི་ནི་ང་
ཚོ་རང་ཉིད་ཀྱི་ནོར་འཁྲུལ་ཞིག་ཡིན་ཐག་ཆོད་རེད། ངས་བལྟས་ན་
གནད་དོན་འདི་སེལ་ཐབས་ནི་ལས་ཀར་སྔར་ལས་ཀྱང་འབད་བརྩོན་
བྱེད་རྒྱུ་དེ་རེད། ད་ནས་བཟུང་། ང་རྒྱུན་དུ་ཞོགས་པར་ཆུ་ཚོད་གཅིག་
གིས་སྔ་ལངས་བྱེད་རྒྱུ་ཡིན།”
ཁོས་གོམ་འགྲོས་བྱེད་བཞིན་རྡོ་གཏེར་ཁ་རུ་ཕར་ཕྱིན། རྡོ་གཏེར་
ཁ་རུ་སླེབས་མཚམས་སུ་ཁོས་རྡོ་ཕུང་གཅིག་རྗེས་གཉིས་མཐུད་དུ་མང་
བོ་ཞིག་བཏུས་ཤིང་། དེ་རྗེས་དགོང་མོའི་ངལ་གསོ་ལ་མ་སླེབས་བར་
དུ་རྡོ་ཕུང་རྣམས་རླུང་ཤུགས་འཕྲུལ་འཁོར་གྱི་ཕྱོགས་སུ་དབོར་འདྲེན་
བྱས།
དུད་འགྲོ་ཚང་མས་གཏམ་ཅི་ཡང་མི་སྨྲ་བར་ཁི་ལོ་ཝིར་གྱི་མཐའ་
རུ་རུབ་རུབ་བྱས་ནས་བསྡད། ཁོང་ཚོ་ཡོད་སའི་དེའུ་འབུར་དེའི་སྟེང
ནས་ཡུལ་འདིའི་ཁོར་ཡུག་ལ་བལྟས་ཚེ་མཐོང་ལམ་ཧ་ཅང་ཡངས།
དུད་འགྲོའི་གཞིས་ཀའི་ཡུལ་ལྗོངས་མང་ཆེ་བ་ཁོང་ཚོའི་མིག་ལམ་
དུ་སྣང་། གཞུང་ལམ་གྱི་ཕྱོགས་སུ་འཐེན་ཡོད་པའི་སྤང་ཐང་ནར་མོ།
འབྲུ་རྡུང་ར་བ། བཙུགས་ཤིང་ར་བ། འཐུང་ཆུའི་ཁྲོན་པ། འབྲུ་གསར་
གྱི་མྱུག་མ་ལྗང་ལྟེམས་སེར་འབུས་པའི་ཞིང་ར། ད་དུང་དུད་ཁུང་ལས་
འཕུར་འོང་བའི་དུད་པས་དབུ་ཐོད་བརྒྱན་པའི་གཞིས་ཁང་གི་རྫ་
གཡམ་དམར་པོ་སོགས། ཡོད་ཚད་ཁོང་ཚོའི་མིག་མདུན་དུ་ཡངས་
པོར་བཤམས་ནས་འདུག དེ་ནི་གནམ་སྔོ་ཧ་ཅང་དྭངས་པའི་ཕྱི་དྲོ་
ཞིག་རེད། རྩྭ་སྔོན་སྟུག་པོར་སྐྱེས་པའི་ལྗོན་རའི་སྟེང་དུ་དགོང་ཁའི་
ཉི་ཟེར་ཕོག་པས་གསེར་འོད་ལྷམ་མེར་འཕྲོས། ཁོང་ཚོས་མཚར་སྣང་
བཅས་དྲན་ཡོང་བ་ནི། གཞིས་ཀ་འདི་དང་འདིའི་སྟེང་གི་ས་ནག་སྤར་
མོ་གང་ཚུན་ཆད་ཁོང་ཚོ་ལ་དབང་བའི་རྒྱུ་ནོར་ཡིན་ནའང་། གཞིས་
ཀ་འདི་ཁོང་ཚོའི་སེམས་ངོར་དེ་འདྲའི་ཡིད་དབང་འཕྲོག་པའི་གནས་
ཤིག་ཡིན་པའི་སྣང་བ་ཕལ་ཆེར་ཤར་མྱོང་མེད། ཁི་ལོ་ཝིར་གྱིས་མིག་
གཉིས་མཆི་མས་གང་ནས་རི་ངོས་ནས་མར་བལྟས། སྐབས་དེར་ཁོ་
མོས་རང་ཉིད་ཀྱི་བསམ་ཚུལ་ཤོད་ཐུབ་ཡོད་རྒྱུ་ན། དེ་ནི། ལོ་ངོ་འགའ་
རེའི་སྔོན་ཁོང་ཚོས་འགྲོ་བ་མིའི་རིགས་ཀྱི་དབང་སྒྱུར་མགོ་རྟིང་སློག་
པའི་ལས་འགུལ་ལ་ཞུགས་སྐབས་སུ། གྲུབ་འབྲས་འདི་འདྲ་ཞིག་ལ་
དམིགས་ནས་ཞུགས་པ་མིན་ལ། ཐོག་དང་པོར་སྤྱི་དཔོན་རྒན་པོས་
ཁོང་ཚོར་གསར་བརྗེའི་ལམ་སྣ་འདྲེན་སྐབས་ཀྱང་། ཁོང་ཚོའི་སེམས་
ཀྱི་རེ་ལྟོས་ནི་དེ་རིང་གི་འདི་ལྟ་བུའི་འཇིགས་སྐྲག་དང་དམར་གསོད་
གྱི་གནས་བབ་དེ་མིན། སྐབས་དེར་ཁོ་མོའི་སེམས་སུ་ཡོད་པའི་མ་
འོངས་པའི་སྣང་བརྙན་ནི། དུད་འགྲོ་ཚང་མ་བཀྲེས་ལྟོགས་དང་ལྕག་
ཚན་གྱི་འཇིགས་པ་ལས་བྲལ་བའི་སྤྱི་ཚོགས་ཤིག་ཡིན་ལ། སྤྱི་ཚོགས་
འདིའི་ནང་དུ་ཚང་མ་འདྲ་མཉམ་ཡིན་ལ་ལས་ཀའང་རང་རང་གི་ནུས་
ཚོད་ལ་དཔག་པས་ལས་རྒྱུ་དང་། ཉོམ་ཆུང་ལ་སྲུང་སྐྱོབ་བྱེད་རྒྱུ་སྟེ། སྤྱི་
དཔོན་རྒན་པོས་གཏམ་བཤད་གནང་བའི་སྐབས་དེར་ཁོ་མོས་ཨ
མ་བོར་བའི་གག་ཕྲུག་ཁྱུ་གཅིག་རང་ཉིད་ཀྱི་མདུན་སུག་གི་བར་དུ་
བསྡུས་ཏེ་སྲུང་སྐྱོབ་བྱས་པ་ལྟ་བུ་བྱ་རྒྱུ་སོགས་ཡིན། ཁོ་མོས་ཧ་མི་གོ་
རྒྱུ་ནི། དོན་དངོས་ནི་ཅིའི་ཕྱིར་དེ་དག་ལས་ལྡོག་སྟེ། སྒོ་ཁྱི་ཚོ་གདུག་
རྩུབ་ཀྱི་ཟུག་སྐད་དང་བཅས་ཡར་མྱུལ་མར་མྱུལ་བྱེད་སྐབས། སུ་
ཞིག་གིས་ཀྱང་རང་གི་སེམས་གཏིང་གི་སྐད་ཆ་བཤད་མི་ཕོད་ལ། རང་
ཉིད་ཀྱི་བློ་མཐུན་ཚོས་ཧོན་འཐོར་དགོས་པའི་ནག་ཉེས་རེ་ངོས་ལེན་
བྱས་རྗེས་ཁྱེད་ཀྱི་མིག་མདུན་ནས་དུམ་པུར་གཏོང་གི་ཡོད་ལ། ད་དུང་
དེར་ལྟད་མོར་བལྟ་དགོས་པ་འདི་ལྟ་བུ་ཞིག་ཁོང་ཚོའི་མགོ་ཐོག་ཏུ་ཅིའི་
ཕྱིར་སླེབས་པ་ཡིན་ནམ། ཁོ་མོའི་སེམས་ན་གྱེན་ལོག་དང་བཀའ་ལ་
འགལ་རྒྱུའི་བསམ་བློ་མེད་ལ།ཁོ་མོའི་སེམས་ན་གསལ་བོར་ངེས་པ་ནི།
མིག་སྔའི་གནས་ཚུལ་ཚང་མ་འདི་འདྲ་ཡིན་ནའང་། ལྗོན་སི་ཡི་མངའ་
འོག་ཏུ་ཡོད་སྐབས་དང་བསྡུར་ན་ལྡབ་འགྱུར་གྱིས་བཟང་ལ།དོན་དག་
གཞན་པ་གང་དང་བསྡུར་ཡང་འགྲོ་བ་མིའི་རིགས་བསྐྱར་དུ་རོ་ལངས་
རྒྱག་རྒྱུ་བཀག་འགོག་བྱེད་རྒྱུ་ལས་ཀྱང་གལ་ཆེ་བའི་དོན་དག་ཅིག་རྩ
བ་ནས་མེད། དོན་དག་ཅི་ཞིག་བྱུང་རུང་། ཁོ་མོས་བློ་གཅིག་སེམས་
གཅིག་དང་ལས་ལ་འབད་བརྩོན། རང་ཉིད་ལ་ཕབ་པའི་བཀའ་དང་
ལེན་བྱེད་རྒྱུ། གནའ་ཕོ་བློན་གྱི་དབུ་ཁྲིད་ལ་གུས་བརྩི་བྱེད་རྒྱུ་བཅས་
ཡིན། དེ་ལྟ་ནའང་། འདི་ནི་ཁོ་མོ་དང་དུད་འགྲོ་གཞན་པ་ཚང་མས་
ངལ་སྡུག་མྱངས་པའི་དམིགས་ཡུལ་མིན་ལ། འདིའི་ཆེད་དུ་ཁོང་ཚོས
རླུང་ཤུགས་འཕྲུལ་འཁོར་བསྐྲན་པ་མིན་ལ་ལྗོན་སི་ཡི་མདེའུ་ཆར་
བཟེད་པའང་མིན། འདི་དག་ནི་ཁོ་མོའི་བསམ་ཚུལ་ཡིན་མོད། འོན་
ཀྱང་།ཁོ་མོར་བསམ་ཚུལ་འདི་ཕྱིར་འདོན་བྱེད་ཀྱི་ཐ་སྙད་ཀྱིས་དབེན།
དེ་ལྟར་མཐའ་མར། ཁོ་མོས་རང་ཉིད་ལ་མ་རྙེད་པའི་ཐ་སྙད་དེ་
དག་གི་ཚབ་ཏུ་སྤྱོད་འོས་པ་ཞིག་རྙེད། ཁོ་མོས་<< དབྱིན་ཡུལ་གྱི་
གཅན་གཟན>>ལེན་མགོ་བརྩམས། དུད་འགྲོ་གཞན་པ་ཚོས་ཀྱང་
ཁོ་མོའི་རྗེས་སུ་འབྲངས་ཤིང་། ཁོང་ཚོས་གླུ་དེ་ཐེངས་མ་གསུམ་ཡས་
མས་བླངས། ཁོང་ཚོའི་གདངས་ཧ་ཅང་མཉམ་ནའང་འགྲོས་དལ་ཞིང་
སྐྱོ་ཉམས་དོད་པོས་བླངས། ལེན་སྟངས་འདི་ལྟར་ཁོང་ཚོས་སྔོན་ཆད་
བླངས་མྱོང་མེད།
ཁོང་ཚོས་གླུ་འདི་ཐེངས་མ་གསུམ་པ་དེ་བླངས་ཚར་མ་ཚར་བའི་
མཚམས་དེར། ལྕེ་གཉིས་ཀྱིས་དོན་དག་ཧ་ཅང་གལ་ཆེན་ཞིག་བཤད་
རྒྱུ་ཡོད་པའི་ཚུགས་ཀས། སྒོ་ཁྱི་གཉིས་འགྲམ་དུ་ཁྲིད་ནས་ཁོང་ཚོའི་
སར་སླེབས། ཁོས་བློ་མཐུན་གནའ་ཕོ་བློན་གྱིས<< དབྱིན་ཡུལ་གྱི་
གཅན་གཟན>>ལེན་མཚམས་འཇོག་དགོས་པའི་དམིགས་བསལ་
གྱི་བཀའ་ཕབ་སོང་བས། ད་ནས་བཟུང་གླུ་འདི་ལེན་རྒྱུ་གཏན་འགོག་
བྱས་པ་ཡིན་ཞེས་བསྒྲགས།
དུད་འགྲོ་ཚང་མ་ཧ་ལས་ཤིང་ཧང་སངས།
“ཅིའི་ཕྱིར།”ཞེས་ར་མ་སྨུག་རིལ་གྱིས་འུར་བརྒྱབ།
“ད་ལྟ་དེ་དགོས་དོན་མེད།བློ་མཐུན།” ཞེས་ལྕེ་གཉིས་ཀྱིས་བརྟན་
བརླིང་ངང་བཤད་རྒྱུར།“<<དབྱིན་ཡུལ་གྱི་གཅན་གཟན>>ནི་གསར་
བརྗེའི་གྱེན་ལངས་ཀྱི་གླུ་གཞས་ཤིག་རེད། རེད་དེ་ད་ལྟ་གསར་བརྗེའི་
ལས་འགུལ་ཡོངས་སུ་གྲུབ་ཡོད་ལ། དེ་རིང་ཕྱི་དྲོ་གསར་བརྗེའི་ངོ་ལོག་
པ་དེ་ཚོ་ཚར་བཅད་པ་དེ་ནི་གསར་བརྗེའི་ལས་འགུལ་གྱི་ཆེས་མཐའ་
མའི་ལས་ཀ་དེ་རེད། དེ་བས་ད་ལྟ་ཕྱི་དགྲ་ནང་དགྲ་གཉིས་ཀ་ཕམ་པར་
བརྒྱབ་ཚར་ཡོད་པ་རེད། << དབྱིན་ཡུལ་གྱི་གཅན་གཟན>>ནི་འབྱུང་
འགྱུར་ལོ་ཟླའི་ཁྲོད་དུ་སྔར་ལས་ལེགས་པའི་སྤྱི་ཚོགས་ཤིག་འབྱུང་
བར་རེ་སྨོན་བྱེད་པའི་གླུ་གཞས་ཤིག་རེད། འོན་ཀྱང་། ད་ལྟ་སྤྱི་ཚོགས་
དེ་དངོས་སུ་གསར་འཛུགས་བྱས་ཚར་ཡོད་པ་རེད། དེ་བས་ད་ལྟ་གླུ་
གཞས་འདི་ལ་དགོས་མཁོ་མེད་པ་གསལ་བོ་རེད།”
དུད་འགྲོ་ཚང་མ་འཇིགས་སྐྲག་གིས་མནར་ཡོད་ཀྱང་འགའ་རེས་
འདི་ཐད་ལ་ངོ་རྒོལ་བྱས་ཡོད་སྲིད། འོན་ཀྱང་། སྐབས་དེར་ལུག་རྣམས་
ཀྱིས་རྒྱུན་ལྡན་ལྟར། “རྐང་བཞི་བཟང་། རྐང་གཉིས་ངན།” ཞེས་འབའ་
སྒྲ་དིར་དིར་ངང་སྐར་མ་ཁ་ཤས་ལ་བསྒྲགས་པས། བགྲོ་གླེང་གི་མཇུག་
ཀྱང་འདི་ལྟར་བསྡུས།
དུས་དེ་ནས་བཟུང<< དབྱིན་ཡུལ་གྱི་གཅན་གཟན>>ཞེས་པའི་
གླུ་གཞས་འདི་རྣ་ལམ་དུ་གོ་རྒྱུ་མ་བྱུང་། གླུ་གཞས་དེའི་ཚབ་ཏུ་གཞིས་
ཀའི་སྙན་ངག་པ་ཕག་པ་མཐེབ་ཆུང་གིས་གླུ་གསར་པ་ཞིག་བརྩམས་
ཡོད་ལ། གླུ་དེའི་མགོ་འདི་ལྟར་བརྩམས་ཡོད།
དུད་འགྲོའི་གཞིས་ཀ དུད་འགྲོའི་གཞིས་ཀ
ནམ་ཡང་བདག་ལས་ཁྱེད་ལ་འཚེ་བ་འབྱུང་མི་སྲིད།
གཟའ་ཉི་མའི་ཞོགས་པ་རྟག་པར་རྒྱལ་དར་བསྒྲེངས་རྗེས་གླུ་
གཞས་འདི་ལེན་བཞིན་ཡོད། འོན་ཀྱང་། དུད་འགྲོ་ཚོ་ལ་མཚོན་ན་གླུ་
གཞས་འདི་ཚིག་དང་གདངས་གང་གི་ཆ་ནས་ཀྱང་། << དབྱིན་ཡུལ
གྱི་གཅན་གཟན>> གྱི་ཐག་ཉེ་ལའང་སླེབས་མི་ཐུབ་པའི་ཚོར་སྣང་
སྐྱེས།

བརྒྱད།

ཉི་མ་འགའ་ཞིག་གི་རྗེས་སུ། སྲོག་ཁྲིམས་བཅད་པའི་འཇིགས་
པ་དེ་དལ་བུར་ཡལ་བ་དང་ཆབས་ཅིག དུད་འགྲོ་འགའ་རེས་བཀའ་
རྩ་དྲུག་པའི་ཚིག་འབྲུ་རུ། “དུད་འགྲོ་སུ་ཞིག་གིས་དུད་འགྲོ་གཞན་པ་
གསོད་མི་ཆོག” ཅེས་བཀོད་ཡོད་པ་དྲན་གྱི་ཡོད་པའམ། ཡང་ན་ཁོང་
ཚེའི་སེམས་སུ་དེ་ལྟར་བཀོད་ཡོད་དྲན་གྱི་འདུག དུད་འགྲོ་སུ་ཞིག་
གིས་ཀྱང་ཕག་པ་དང་སྒོ་ཁྱི་ཚོས་གོ་ས་ནས་དོན་འདི་གླེང་མ་ཕོད་མོད།
འོན་ཀྱང་།ཁོང་ཚོའི་སེམས་སུ་འདི་ནི་བཀའ་རྩ་དྲུག་པ་དང་མཐུན་གྱི་
མི་འདུག་སྙམ་གྱི་ཡོད། ཁི་ལོ་ཝིར་གྱིས་བཎ་རྒྱ་སྨིན་ལ་བཀའ་རྩ་དྲུག་
པའི་ནང་དུ་ཅི་ཞིག་བྲིས་ཡོད་མེད་ཀློག་རོགས་ཞུས་ཀྱང༌། བོང་རྒན་
བཎ་རྒྱ་སྨིན་གྱིས་རྒྱུན་ལྡན་ལྟར། ཁོས་དོན་དག་འདི་རིགས་ཀྱི་ནང་དུ་
སྐེ་སྲིང་གི་མེད་ཅེས་བཤད་པས། ཁོ་མོས་ར་མ་སྨུག་རིལ་ལ་དྲིས། ར་
མ་སྨུག་རིལ་གྱིས་བཀའ་རྩ་བཀླགས། དེ་ནི་འདི་ལྟར་ཏེ། “དུད་འགྲོ་
སུ་ཞིག་གིས་རྒྱུ་མཚན་མེད་པར་དུད་འགྲོ་གཞན་པ་གསོད་མི་ཆོག་
ཅེས་བྲིས་འདུག བར་གྱི་རྒྱུ་མཚན་མེད་པར་ཞེས་པའི་ཚིག་འདི་དག་
ཁོང་ཚོའི་དྲན་འཛིན་ཡུལ་ནས་བོར་ཟིན་ནའང་། ད་ལྟ་ཁོང་ཚོས་ཉེས་
ཁྲིམས་བཅད་པ་དེ་བཀའ་རྩ་དང་འགལ་མེད་པ་གསལ་བོར་རྟོགས།
ཅིའི་ཕྱིར་ཞེ་ན། གངས་དཀར་དང་ངན་འབྲེལ་བྱེད་མཁན་གྱི་གཡོ་
འཚོང་མཁན་དེ་ཚོ་བསད་པ་ལ་རྒྱུ་མཚན་གསལ་ཐག་ཆོད་ཡོད་པ་
རེད།
ལོ་ཧྲིལ་བོར་རླུང་ཤུགས་འཕྲུལ་འཁོར་བསྐྱར་སྐྲུན་གྱི་ཆེད་དུ། དུད་
འགྲོ་ཚོས་ངལ་རྩོལ་ལ་ལོ་སྔོན་མ་ལས་ཀྱང་སྡུག་རུས་བྱེད་ཀྱི་ཡོད་ལ།
ཁོང་ཚོས་འཁོར་ཁང་གི་གྱང་རྣམས་སྔོན་མ་ལས་ལྡབ་གཉིས་ཀྱིས་
མཐུག་པོ་བྱེད་དགོས་ཀྱི་ཡོད་ལ། ལས་ཀ་འདི་དུས་བཀག་གི་ནང་དུ་
ཚར་བར་བྱེད་དགོས། དེ་དང་ཆབས་ཅིག་གཞིས་ཀའི་ནང་གི་རྒྱུན་
ལྡན་གྱི་ལས་ཀའང་ལས་དགོས་པས། ལོ་དེ་ནི་རྫོགས་མཐའ་མེད་
པའི་ངལ་རྩོལ་གྱི་ལོ་ཞིག་རེད། མཚམས་ལ་ལར་དུད་འགྲོ་ཚེའི་སྣང་
ངོར། ཁོང་ཚོའི་ངལ་རྩོལ་གྱི་དུས་ཡུན་ལྗོན་སི་ཡོད་སྐབས་ལས་ཀྱང་
རིང་བར་སྣང་མོད། ཁོང་ཚོར་སྤྲད་པའི་ལྟོ་ནི་ལྗོན་སི་ཡོད་སྐབས་ལས་
བཟང་སྣང་མི་འདུག གཟའ་ཉི་མའི་ཞོགས་པ་རྟག་པར་ཕག་པ་ལྕེ་
གཉིས་ཀྱིས་ཁོང་གི་ཕག་སུག་གཉིས་ཀའི་བར་དུ་ཤོག་ལྷེ་རིང་བོ་ཞིག་
བཙིར་ནས། མར་དུད་འགྲོ་རྣམས་ལ་བཟའ་འབྲུ་རིགས་རེ་རེའི་ཐོན་
སྐྱེད་ཀྱི་འབྲས་བུ་བརྒྱ་ཆའི་ཉིས་བརྒྱ་དང་སུམ་བརྒྱ། ཡང་ན་ལྔ་བརྒྱ
སོགས་འཕར་སྣོན་བྱུང་ཡོད་སྐོར་འདོན་གྱི་ཡོད། དུད་འགྲོ་ཚོས་ཀྱང་
ཁོང་གིས་མར་བཀླགས་པའི་གྲངས་ཀ་ལ་ཡིད་མི་ཆེས་དགོས་པའི་
རྒྱུ་མཚན་ཅང་མ་རྙེད་ལ། ལྷག་པར་དུ་ད་སྐབས་ཁོང་ཚོ་སུ་ཞིག་གིས་
ཀྱང་གསར་བརྗེའི་འོས་ལངས་མ་བྱས་གོང་གི་གནས་ཚུལ་རྣམས་
གསལ་བོ་དྲན་གྱི་མེད་པས། དེ་དོན་ལ་དོགས་པ་ཟ་དོན་མེད་པ་རེད།
གང་ལྟར། ཁོང་ཚོ་ཚང་མའི་སེམས་ན་གཅིག་མཐུན་གྱི་རེ་འདུན་ཞིག་
ཡོད་པ་ནི། མགྱོགས་མྱུར་ངང་ཐོན་འབྲས་ཀྱི་གྲངས་ཀ་ཇེ་ཉུང་དང་ཁ་
ནང་དུ་བཟའ་རྒྱུ་ཇེ་མང་དུ་འགྲོ་རྒྱུ་དེ་རེད།
དེང་སང་བཀའ་བཀོད་ཡོངས་རྫོགས་ལྕེ་གཉིས་སམ་ཡང་ན་ཕག་
པ་གཞན་པ་ཚོ་བརྒྱུད་ནས་ཡོང་གི་ཡོད་ལ། གནའ་ཕོ་བློན་ཁོང་ཉིད
མང་ཚོགས་ཡོད་སར་གཟའ་འཁོར་གཉིས་རེ་ཙམ་རྗེས་ནས་ཐེངས་མ་
གཅིག་རེ་འདྲ་མ་གཏོགས་ཡོང་གི་མེད། ཁོང་མང་ཚོགས་ཀྱི་སྔོན་དུ་
འབུད་སྐབས་རྒྱུན་ལྡན་གྱི་སྒོ་ཁྱི་དེ་དག་གིས་བསྐོར་ནས་ཡོང་བས་མ་
ཚད། མདུན་ནས་བྱ་ཕོ་ཞིག་གིས་བསུས་ནས་ཡོང་གི་ཡོད། བྱ་ཕོ་དེ་
ནི་བསུ་གླིང་འབུད་མཁན་གྱི་ཚུལ་ཡིན་ལ།གནའ་ཕོ་བློན་གྱིས་གསུང་
བཤད་མ་གནང་གོང་བྱ་ཕོས། “ཀོ་ཀོ་་་་ཡོ་ཡོ་་་་ཀོ” ཞེས་སྐད་ཆེན་
པོས་སྒྲོག་གི་ཡོད། གོ་ཐོས་སུ། དེང་སང་གནའ་ཕོ་བློན་ཁོང་ཉིད་མཐའ་
ན་གཞིས་ཁང་གི་ནང་དུའང་དུད་འགྲོ་གཞན་པ་ཚོ་ལས་ལོགས་སུ
བཅད་ནས་བསྡད་ཡོད་ཟེར་ལ། ཁོས་གཅིག་པུར་ཟ་མ་བཟའ་ཡི་ཡོད་
ལ༑ ཁོས་བཟའ་བཞིན་པའི་སྐབས་སྒོ་ཁྱི་གཉིས་ཀྱིས་འཁྲིས་སུ་སྲུང་
ནས་བསྡད་ཡོད་སྐད། ད་དུང་ཁོས་ལྟོ་ཆས་རྣམས་ཚོམས་ཆེན་ཁང་
ནང་གི་ཤེལ་གྱི་ཆ་སྒམ་ཞིག་ཏུ་ཡོད་པའི་རྒྱལ་ཚང་དཀར་ཡོལ་གྱི་
ནང་དུ་བཟའ་ཡི་ཡོད་འདུག དེ་དང་ཆབས་ཅིག་ད་དུང་ཁྱབ་བསྒྲགས་
ཤིག་བྱས་པ་ནི། ལོ་རེར་གནའ་ཕོ་བློན་གྱི་འཁྲུངས་སྐར་དང་དེ་མིན་
གྱི་དུས་ཆེན་གཞན་པ་གཉིས་ཀྱི་ཐོག་ཏུ་མེ་མདའ་དེ་འཕེན་རྒྱུ་ཐག་
གཅོད་བྱས་པ་དེ་རེད།
དེང་སང་གནའ་ཕོ་བློན་གྱི་སྐོར་བརྗོད་སྐབས་ཐད་ཀར“གནའ
ཕོ་བློན"ཞེས་མི་བརྗོད། ཁོང་གི་མིང་ནས་འཛིན་སྐབས་ཚད་ལྡན་
རྒྱས་སྤྲོས་ཀྱི་ལམ་ནས། “བདག་ཅག་གི་གཙོ་འཛིན་བློ་མཐུན་གནའ
ཕོ་བློན”ཞེས་ཟེར་དགོས་ཀྱི་ཡོད་ལ། ཕག་པ་ཚོས་ཁོང་ལ། དུད་
འགྲོ་ཀུན་གྱི་ཕ་རྒན། འགྲོ་བ་མི་ཡི་གཤེད་མ། གཡང་དཀར་ལུག་
གི་སྐྱབས་མགོན། གསེར་བྱ་ངང་བའི་མཛའ་གྲོགས། ལ་སོགས་པའི་
མཚན་གནས་སྣ་ཚོགས་གསར་གཏོད་བྱེད་ཀྱི་ཡོད། ཕག་པ་ལྕེ་གཉིས་
ཀྱི་གཏམ་བཤད་ཀྱི་ནང་དུ། གནའ་ཕོ་བློན་གྱི་བརྩེ་ཆེན་སེམས་ཀྱི་
ཤེས་རབ་དང་། ཁོང་གིས་ཕྱོགས་ཀུན་ཏུ་གནས་པའི་དུད་འགྲོ་ཡོངས་
ལ་བཅངས་པའི་བརྩེ་ཞེན་ཟབ་མོ། ཁྱད་པར་དུ་ཞིང་གཞིས་གཞན་
པ་ཚོའི་སྟེང་དུ་རྨོངས་པའི་ངང་ནས་བྲན་དུ་ཚུད་དེ་སྡུག་བསྔལ་མྱོང་
བཞིན་པའི་དུད་འགྲོ་ཚོ་ལ་བཅངས་པའི་བརྩེ་བ་ཟབ་མོ་བཅས་ཀྱི་
སྐོར་བརྗོད་སྐབས། ཁོའི་འགྲམ་པའི་མཁུར་མགོ་གཉིས་ནས་མིག་
ཆུའི་ཕྲེང་བ་ཁྲ་ཆིལ་ལེར་འདྲིལ་གྱི་ཡོད། བྱ་བ་ལམ་ལྷོངས་ཅི་སོང་དང་
ཁ་ལས་རླུང་རྟ་ཅི་དགེ་ཚང་མ་གནའ་ཕོ་བློན་གྱི་དྲིན་དུ་གོ་བ་ནི་ཆེས་
རྒྱུན་ལྡན་ཞིག་ཏུ་གྱུར་ཡོད། ཁྱེད་ཀྱིས་མཚམས་ལ་ལར་བྱ་མོ་ཚོས་
ཕན་ཚུན་ལ། “བདག་ཅག་གི་གཙོ་འཛིན་བློ་མཐུན་གནའ་ཕོ་བློན་
གྱི་མཛུབ་སྟོན་འོག་ཏུ། ངས་ཉིན་དྲུག་གི་ནང་དུ་སྒོང་ང་ལྔ་འཇོག་ཐུབ་
སོང་།” ཞེས་ཟེར་བ་གོ་རྒྱུ་ཡོད་ལ། ཡང་བ་མོ་འགའ་རེས་རྫིང་བུའི་
ནང་ནས་ཆུ་འཐུང་སྐབས། “བློ་མཐུན་གནའ་ཕོ་བློན་གྱི་དབུ་ཁྲིད་ཀྱི་
འོག་ཏུ། ཆུ་འདིའི་བྲོ་བ་འདི་འདྲའི་ཞིམ་པ་ལ།” ཟེར་བ་སོགས་ཐོས་རྒྱུ་
ཡོད། གཞིས་ཀའི་སྟེང་གི་ཐུན་མོང་གི་ཚོར་བ་དེ་ཕག་པ་མཐེབ་ཆུང་
གིས་བརྩམས་པའི<<བློ་མཐུན་གནའ་ཕོ་བློན>> ཞེས་པའི་སྙན་ངག་
གི་ནང་དུ་བསྡུས་ཡོད། སྙན་ངག་དེ་ནི་འདི་ལྟར།
ཕ་མེད་ཀྱི་མཛའ་གྲོགས།
བདེ་སྐྱིད་ཀྱི་མཚོ་མོ།
ཉོམ་ཆུང་གི་སྐྱབས་མགོན། ཨ། དགུང་སྔོན་གྱི་ཉི་ཟེར་དང་འདྲ་
བའི།
ཞི་དུལ་དང་དབང་སྡུད་ཀྱི་བདག་ཉིད།
ཁྱེད་ཀྱི་སྤྱན་ཟུང་གིས་བདག་ལ་གཟིགས་པས།
བདག་གི་སེམས་པ་མེ་རུ་སྤར།བློ་མཐུན་གནའ་ཕོ་བློན།
ཁྱེད་ཀྱིས་དུད་འགྲོ་ཡོངས་ལ་བརྩེ་བ་སྦྱིན་ཞིང་
ཁྱེད་ཀྱི་དྲིན་གྱིས།
ང་ཚོའི་ལྟོ་བ་ཉིན་རེར་ཐེངས་གཉིས་རྒྱགས་ལ། སོག་མ་གཙང་
མའི་སྟེང་དུ་འདྲིལ་ས་ཡོད།
ཁྱེད་ཀྱི་སྤྱན་རས་ཀྱི་འོག་ཏུ།
དུད་འགྲོ་ཆེན་པོ་ནས་ཆུང་ཆུང་།
ཚང་མ་ཞི་བདེ་བག་ཕེབས་ངང་ཉལ་ཡོད། བློ་མཐུན་གནའ་ཕོ་
བློན།
གལ་སྲིད་བདག་ནི་ནུ་ཞོ་འཇིབ་པའི་ཕག་ཕྲུག་ཅིག་ཡིན་ཚེ།
ཕག་པ་ཆེན་པོ་ཞིག་ཏུ་ནར་སོན་མ་བྱུང་གོང་།
མཐའ་ན་ཤེལ་དམ་ཞིག་གམ་ཡང་ན་ཤེལ་ཕོར་ཞིག་གི་ཆེ་ཆུང་
མ་གཏོགས་མེད་དུས་ནས་བཟུང་།
ཁྱེད་ལ་བློ་དཀར་དང་ཡིད་ཆེས་བྱ་རྒྱུ་སྦྱངས་ཡོད་ངེས།
རེད་ལགས།བདག་གིས་ཐོག་མར་ཤོད་ངེས་ཀྱི་སྐད་ཆ་ནི།
“བློ་མཐུན་གནའ་ཕོ་བློན།”
གནའ་ཕོ་བློན་གྱིས་སྙན་ངག་འདི་ལ་ཆོག་མཆན་བཀོད་དེ། སྙན་
རྩོམ་འདི་ཕྱུགས་ཁང་ཆེན་མོའི་ནང་གི་བཀའ་རྩ་བདུན་གྱི་ཁ་གཏད་
ཀྱི་གྱང་ངོས་སུ་འབྲི་རྒྱུ་ཐག་གིས་བཅད། ཕག་པ་ལྕེ་གཉིས་ཀྱིས་ཚོན
རྩི་དཀར་པོས་བྲིས་པའི་གནའ་ཕོ་བློན་གྱི་འདྲ་སྐུ་ཟུར་ཤར་མ་ཞིག་
སྙན་རྩོམ་དེའི་གོང་དུ་བཀོད་ཡོད།
དེ་དང་ཆབས་ཅིག་ཏུ། སྐུ་ཞབས་ཝེམ་ཕུར་གྱིས་བར་ཤགས་
བྱས་ཏེ། གནའ་ཕོ་བློན་གྱིས་སྐུ་ཧྥེར་ཌེ་རིག་དང་ཕིལ་ཁིན་ཊོན་གཉིས་
དང་ལྷན་དུ་རྙོག་འཛིང་ཅན་གྱི་གྲོས་མོལ་མང་བོ་བྱས། ཤིང་ཆ་དེ་
རྣམས་ད་དུང་ཡང་དེ་གར་ཕུང་བོར་སྤུངས་ནས་བཞག་ཡོད། མི་
འདི་གཉིས་ཀའི་ནང་ནས་ཧྥེར་ཌེ་རིག་ལ་ཤིང་ཆ་དེ་རྣམས་ཉོ་འདུན་
ཧ་ཅང་ཆེ་ཡང་ཁོས་འདོད་ཐོག་ལ་ཡོང་བའི་རིན་གོང་སྤྲོད་ཐུབ་ཀྱི་
མེད། སྐབས་དེར་ཧྥེར་ཌེ་རིག་དང་ཁོའི་འཁོར་གཡོག་ཚོས་དུད་འགྲོའི་
གཞིས་ཀར་ཚུར་རྒོལ་བྱས་ཏེ་རླུང་ཤུགས་འཕྲུལ་ཁང་རྩ་རྫོགས་བྱ་
རྒྱུའི་གཡོ་ཇུས་འཐེན་བཞིན་ཡོད་སྐོར་གྱི་གཏམ་འཆལ་གསར་པ་
ཞིག་ཁྱབ་བྱུང་ལ། རླུང་ཤུགས་འཕྲུལ་ཁང་མཐོང་བས་ཧྥེར་ཌེ་རིག་
གི་སེམས་ལ་ཕྲག་དོགས་ཆེན་པོ་སྐྱེ་བཞིན་ཡོད་སྐད། ཕག་པ་གངས་
དཀར་དེང་སང་ས་ལེབ་ཞིང་གཞིས་སུ་སྦས་སྐུང་བྱས་ཡོད་སྐོར་གྱི་
གཏམ་ཞིག་ཀྱང་ཁྱབ་ཡོད།ལོ་དེའི་དབྱར་གཞུང་དུ་ཞེད་སྣང་སྐྱེད་པའི་
དོན་དག་ཅིག་བུད། དེ་ནི་བྱ་མོ་གསུམ་གྱིས་གངས་དཀར་གྱི་བཀའ་
བཀོད་འོག་ནས། གནའ་ཕོ་བློན་ལྐོག་གསོད་བྱེད་རྒྱུའི་འཆར་གཞི་
འཐེན་སྐོར་གྱི་རང་ཉེས་ཁས་ལེན་བྱས་པ་དེ་ཡིན། ཁོང་ཚོ་གསུམ་པོ་
དེ་མ་ཐག་ཏུ་སྲོག་ཐོག་ཏུ་བཏང་ཞིང་། དེ་དང་ཆབས་ཅིག་གནའ་ཕོ་
བློན་གྱི་བདེ་འཇགས་ལ་དོགས་ཟོན་སྔར་ལས་ལྷག་པ་བྱེད་རྒྱུ་བྱས།
གནའ་ཕོ་བློན་དགོང་མོ་ཉལ་སྐབས་སྒོ་ཁྱི་བཞི་ཡིས་ཁོའི་ཉལ་ཁྲིའི་
ཟུར་བཞི་ནས་སྲུང་ནས་འདུག་དགོས་ལ། ཁོས་ཟ་མ་མ་ཟོས་གོང་མིག་
དམར་ཟེར་བའི་ཕག་པ་ཞིག་གིས་ཁོའི་ཟ་མ་རྣམས་ཅུང་ཟོས་ཏེ་དུག་
ཡོད་མེད་བལྟ་དགོས་ཀྱི་ཡོད།
སྐབས་དེ་ག་ཞིག་ཏུ། གནའ་ཕོ་བློན་གྱིས་ཤིང་ཆ་རྣམས་སྐུ་ཞབས་
ཕི་ཁིན་ཊོན་ལ་བཙོང་རྒྱུ་བྱས་ཡོད་པའི་ཁྱབ་བསྒྲགས་གནང་ཞིང་། ཁོས་
དུད་འགྲོའི་གཞིས་ཀ་དང་ཝ་ནགས་གཞིས་ཀའི་བར་དུ་ཐོན་རྫས་ངེས་
ཅན་རེ་ཉོ་འཚོང་བྱེད་ཕྱིར་རྒྱུན་ལྡན་ཆིངས་ཡིག་ཅིག་འཇོག་རྒྱུ་ཡིན་པ་
རེད། གནའ་ཕོ་བློན་དང་ཕིལ་ཁིན་ཊོན་གཉིས་ཀྱི་འབྲེལ་འདྲིས་ཚང་མ་
སྐུ་ཞབས་ཝེམ་ཕུར་བརྒྱུད་ནས་བྱེད་ཀྱི་ཡོད་ནའང་། ད་ལྟ་ཁོ་གཉིས་
ཀྱི་འབྲེལ་བ་དེ་ཕལ་ཆེར་མཐུན་ཕྱོགས་ཀྱི་འབྲེལ་བ་ལྟ་བུ་ཆགས་ཡོད།
སྤྱིར་ཕིལ་ཁིན་ཊོན་ཡང་འགྲོ་བ་མིའི་རིགས་ཤིག་ཡིན་པས་ཁོ་ཚོས་
བློས་འཁེལ་གྱི་མེད་མོད། འོན་ཀྱང་། སྐུ་ཞབས་ཧྥེར་ཌེ་རིག་དང་བསྡུར་
ན་ཁོང་ཚོས་སྐུ་ཞབས་ཕིལ་ཁིན་ཊོན་ལ་དགའ་བོ་བྱེད་ཀྱི་ཡོད། ཧྥེར་
ཌེ་རིག་ལ་ཁོང་ཚོ་གཅིག་ནས་ཞེད་ལ་གཉིས་ནས་སྡང་བ་རེད། དབྱར་
མཇུག་ལ་སླེབས་ཡོང་དུས།རླུང་ཤུགས་འཕྲུལ་འཁོར་ཁང་ཡང་འགྲུབ་ལ་
ཉེ་ཞིང་། གཡོ་ཇུས་རང་བཞིན་གྱི་ཚུར་རྒོལ་ཞིག་ཡོང་གྲབས་ཡོད་པའི་
གཏམ་འཆལ་ཞིག་ཇེ་ཆེ་ནས་ཇེ་ཆེར་ཁྱབ་ཀྱི་ཡོད། གོ་ཐོས་ལྟར་ན། སྐུ་
ཞབས་ཧྥེར་ཌེ་རིག་གིས་ཁོང་ཚོར་ཁ་གཏད་གཅོག་ཆེད་དུ། མེ་མདའི་
གོ་མཚོན་སྤྲས་པའི་མི་ཉི་ཤུ་ཐམ་པ་འཁྲིད་ནས་ཡོང་རྒྱུ་བྱས་ཡོད་པ་
མ་ཟད། ཁོས་རྫོང་དཔོན་དང་ཉེན་རྟོག་པ་གཉིས་ཀར་ལྐོག་རྔན་སྤྲད་
ཟིན་པས། གལ་སྲིད་ཁོས་དུད་འགྲོའི་གཞིས་ཀའི་བདག་དབང་ཡིག་
ཆ་འཕྲོག་ཐུབ་ཚེ་གཞུང་ཕྱོགས་ནས་ཁོ་ལ་ཅི་ཡང་ཟེར་རྒྱུ་མིན་སྐད།
དེས་མ་ཚད་ད་དུང་སྐུ་ཞབས་ཧྥེར་ཌེ་རིག་གིས་ཁོའི་དུད་འགྲོ་ཚོའི་
སྟེང་དུ་གདུག་རྩུབ་ག་ཚད་བཀོལ་གྱི་ཡོད་སྐོར་གྱི་སྐད་ཆ་འཇིགས་
སུ་རུང་བ་མང་བོ་ཞིག་ཀྱང་ས་ལེབ་ཞིང་གཞིས་ནས་ཕྱིར་ཁྱབ་ཡོང་
གི་ཡོད་པ་རེད། ཁོས་རང་ཉིད་ཀྱི་རྟ་རྒན་དེ་རྡུང་རྡེག་བཏང་ནས་
བསད་ཡོད་ཟེར་ལ། ཁོས་རང་ཉིད་ཀྱི་བ་ལང་རྣམས་ལྟོགས་ཤི་ཐེབས་
སུ་བཅུག་ཡོད་ཟེར། ད་དུང་ཁོས་རང་ཉིད་ཀྱི་སྒོ་ཁྱི་དེ་ཁྲོ་ཐབ་ནང་དུ་
འཕངས་པར་བཤད་ལ། དགོང་མོར་རྩེད་འཇོའི་ཆེད་དུ། བྱ་ཕོ་རྣམས་
ཀྱི་སྡེར་མོ་ལ་སྨྲ་ར་བཞར་བྱེད་ཀྱི་རྣོ་གྲི་བཏགས་ནས་ཕན་ཚུན་དམར་
འཛིང་བྱེད་དུ་འཇུག་གི་ཡོད་ཟེར། རང་ཉིད་ཀྱི་བློ་མཐུན་སྤུན་ཟླ་ཚོས་
མྱོང་བཞིན་པའི་གནས་ཚུལ་འདི་དག་གོ་ཚེ་དུད་འགྲོ་ཚང་མའི་ཁ་སྤྲོ་
ཁ་ནས་ལངས། ཞེ་སྤྲོ་གཏིང་ནས་ལངས་ཏེ།ཁོང་ཚོ་སྒོར་མངགས་ནས་
ས་ལེབ་ཞིང་གཞིས་ལ་ཕར་རྒོལ་བྱས་ཏེ། འགྲོ་བ་མིའི་རིགས་མཐར་
སྤྲོད་བཏང་ནས། དུད་འགྲོ་རྣམས་བཅིངས་འགྲོལ་གཏོང་དུ་འཇུག
རོགས། ཞེས་མཚམས་ལ་ལར་སྐད་འབོད་ཤུགས་ཆེན་རྒྱག་གི་ཡོད།
འོན་ཀྱང་། ཕག་པ་ལྕེ་གཉིས་ཀྱིས་དོན་དག་འཚབ་བེ་འཚུབ་བེའི་ངང་
སྒྲུབ་རྒྱུ་སྤངས་ནས། བློ་མཐུན་གནའ་ཕོ་བློན་གྱི་འཐབ་ཇུས་ལ་ཡིད་
ཆེས་གནང་རོགས་ཞེས་བསླབ་བྱ་བྱས།
དེ་ལྟ་ནའང་། ཧྥེར་ཌེ་རིག་གི་ཐོག་ཏུ་བཅངས་པའི་སྡང་སེམས་དེ་
སྔར་བཞིན་རླབས་ལྟར་འཕྱུར་བཞིན་ཡོད། གཟའ་ཉི་མའི་ཞོགས་པ་
ཞིག་ཏུ་ཕྱུགས་ཁང་ཆེན་མོའི་ནང་ནས་གནའ་ཕོ་བློན་གྱིས། ཁོས་ཤིང་
ཆ་དེ་རྣམས་ཧྥེར་ཌེ་རིག་ལ་བཙོང་མིན་ཐད་ལ་བསམ་བློ་ཙམ་ཡང་
འཁོར་མྱོང་མེད་ཟེར་ལ། གཡོ་སྒྱུ་ཅན་གྱི་མི་དེ་འདྲ་དང་ལྷན་དུ་ཚོང་
ལས་བྱེད་པ་ནི་ཁོའི་མཚན་མཐོང་དང་མི་མཐུན་པའི་ལས་ཀ་ཞིག་
རེད་ཆེས་གསལ་བཤད་བྱས། གསར་བརྗེའི་འོས་ལངས་འབོད་སྐུལ་
གྱི་ཁྱབ་བསྒྲགས་སྤེལ་བའི་ཕུག་རོན་རྣམས་ཉི་མ་དེ་ནས་བཟུང་ཝ་
ནགས་གཞིས་ཀའི་སྟེང་དུ་གོམ་པ་གཅིག་ཀྱང་སྤོས་མི་ཆོག་པ་བཟོས་
པ་དང་། སྔོན་གྱི་འགྲོ་བ་མིའི་རིགས་ཕམ་པར་རྒྱོབས་ཤིག་ཅེས་པའི་
འབོད་ཚིག་དེ་བསྐྱུར་ནས་དེའི་ཚབ་ཏུ། ‘ཧྥེར་ཌེ་རིག་ཕམ་པར་རྒྱོབས་
ཤིག'ཅེས་པའི་འབོད་ཚིག་སྒྲོག་དགོས་པའི་བཀའ་ཕབ། དབྱར་མཇུག་
ཙམ་དུ་གངས་དཀར་གྱི་ལྐོག་ཇུས་གཞན་ཞིག་ལྷང་ལ་བུད། ཞིང་ནང་
གི་གྲོའི་ནང་དུ་རྩྭ་ལྡུམ་གྱིས་གང་འདུག་ཅིང་། ཤེས་རྟོགས་བྱུང་བ་ལྟར་
ན༑ དེ་ནི་གངས་དཀར་མཚན་མོར་མུན་ནག་ཁྲོད་ནས་ཡོང་སྟེ། ཁོང་
ཚོའི་གྲོའི་ས་བོན་གྱི་ནང་དུ་རྩྭ་ལྡུམ་གྱི་ས་བོན་བསྲེས་པ་ཡིན་འདུག
ངང་ཕོ་ཞིག་གིས་ལྕེ་གཉིས་ལ་རང་ཉིད་ལྐོག་ཇུས་འདིའི་ནང་དུ་ཚུད་
ཡོད་སྐོར་གྱི་རང་སྐྱོན་ངོས་ལེན་བྱས་རྗེས། དེ་མ་ཐག་ཏུ་དུག་ལྡན་ལིམ་
འབྲས་ཟོས་ཏེ་རང་སྲོག་བཅད། དེ་དང་ཆབས་ཅིག་ཏུ་ད་དུང་དུད་འགྲོ་
ཚེས་དོན་དག་ཅིག་ཤེས་རྟོགས་བྱུང་བ་ནི། ཁོང་ཚོ་མང་བོ་ཞིག་གི་སྣང་
ངོར་ཡོད་པའི་དོན་དག་སྟེ། གངས་དཀར་ལ“དུད་འགྲོ་དཔའ་བོ་རིམ་
པ་དང་པོའི་རྟགས་མ”ཐོབ་པའི་དོན་དག་དེ་རྩ་བ་ཉིད་ནས་དོན་དངོས་
རེད་མི་འདུག དེ་ནི་བ་ཁང་དམག་འཁྲུག་གི་རྗེས་སུ་གངས་དཀར་
རང་ཉིད་གྱིས་བསྒྲིགས་པའི་བཅོས་སྒྲུང་ཞིག་རེད་འདུག ད་སྔ་བར་དུ་
དཔའ་དར་འཁུར་མཁན་འདིས། དམག་འཁྲུག་གི་ཁྲོད་དུ་སྡར་རྟགས་
བསྟན་པའི་གནས་ཚུལ་དེ་དངོས་སུ་ཕྱི་ལ་བསྒྲགས། གནས་ཚུལ་འདི་
ཐོས་རྗེས་ཡང་བསྐྱར་དུད་འགྲོ་འགའ་རེས་ཡིད་མི་ཆེས་པའི་རྣམ་
འགྱུར་བསྟན་མོད། འོན་ཀྱང་། ལྕེ་གཉིས་ཀྱིས་ཁོང་ཚོའི་དྲན་ཤེས་ལ་
སྐྱོན་ཡོད་སྐོར་བརྗོད་ནས་ལས་སླ་བོའི་སྒོ་ནས་ཁོང་ཚོའི་བློ་ཁ་བསྒྱུར།
སྟོན་ཀར། ངལ་དུབ་དང་འབད་འབུངས་རྫོགས་མེད་ཅིག་ལ་
བརྟེན་ནས། སྟོན་ཀའི་བརྔ་སྡུད་བྱེད་པ་དང་དུས་མཉམ་དུ། རླུང་ཤུགས་
འཕྲུལ་འཁོར་ཁང་གི་འཛུགས་སྐྲུན་ལེགས་འགྲུབ་བྱུང་།ནང་དུ་འཕྲུལ་
འཁོར་ད་དུང་བསྒར་མེད་ལ། སྐུ་ཞབས་ཝེམ་ཕུར་གྱིས་འཕྲུལ་འཁོར་
ཉོ་སྒྲུབ་ཐད་ལ་གྲོས་བསྡུར་བྱེད་ཀྱི་ཡོད།འོན་ཀྱང་། ཕྱིའི་འཛུགས་སྐྲུན་
གྱི་ཆ་ནས་ཡོངས་སུ་ལེགས་འགྲུབ་བྱུང་ཡོད། དེ་ལྟར་དུད་འགྲོ་ཚོས།
ཉམས་མྱོང་བྲལ་ཞིང་ཆེས་རྗེས་ལུས་ཀྱི་ལག་ཆ་ཙམ་ལས་མེད་པར་
མ་བལྟས་པར། ཁ་ལས་མི་དགེ་ཞིང་གངས་དཀར་གྱི་བསླུ་བྲིད་དུས་
ནས་དུས་སུ་སླེབས་པར་མ་འཛེམས་པར། དཀའ་ངལ་གྱི་མཆེ་སྡེར་
རེ་རེ་བརྒྱུད་ནས། མཇུག་མཐར་ལས་ཀ་འདི་དུས་བཀག་ལྟར་ལེགས་
པར་འགྲུབ་པ་བྱས་པ་རེད། ལུས་པོ་ཐང་ཆད་ནའང་སེམས་པ་དགའ་
སྤོབས་ཀྱིས་ཁེངས་པའི་དུད་འགྲོ་ཚོས། རང་ཉིད་ཀྱིས་བསྐྲུན་པའི་
རྔམ་བརྗིད་ལྡན་པའི་བཟོ་བཀོད་འདིའི་མཐའ་རུ་གཡས་སྐོར་གཡོན་
སྐོར་བརྒྱབ་ནས་བལྟ་བཞིན་འདུག་ལ། ཁོང་ཚོའི་མིག་ལམ་དུ་འཕྲུལ་
ཁང་འདི་ཐོག་དང་པོར་བསྐྲུན་པའི་འཕྲུལ་ཁང་དེ་ལས་ཀྱང་མཛེས་
སྡུག་ལྡན་པའི་སྣང་བ་ཤར། དེས་མ་ཚད་རྩིག་གྱང་ཡང་སྔར་ལས་ལྡབ་
གཉིས་ཀྱིས་མཐུག་པས། འགད་རྫས་གང་ཞིག་སྤྱད་ཀྱང་ད་ཐེངས་
འཕྲུལ་ཁང་འདི་མར་སྒྱེལ་ཐབས་བྲལ་བ་རེད། ཁོང་ཚོས་ཇི་ལྟར་ངལ་
རྩོལ་བྱས་པ་དང་འགོག་རྐྱེན་གང་དག་ལས་རྣམ་པར་རྒྱལ་བ། རླུང་
གཡབ་འཕྲུལ་མདའ་འཁོར་ནས་གློག་འདོན་འཁོར་ལོ་བསྐྱོད་པ་ན་
ཁོང་ཚོའི་འཚོ་བར་འགྱུར་ལྡོག་ཅི་ཞིག་འབྱུང་བ་སོགས་ཀྱི་ཕྱོགས་སུ་
བསམ་བློ་རེ་བཏང་བ་ན། ཁོང་ཚོའི་ངལ་དུབ་རྣམས་གར་སོང་ཆ་མེད་
དུ་འགྱུར་གྱི་ཡོད་ལ། ཁོང་ཚོས་དགའ་དགའ་སྤྲོ་སྤྲོའི་ངང་ནས་འཕྲུལ་
ཁང་གི་མཐའ་རུ་མཆོངས་ལྡིང་བྱེད་བཞིན། ཁ་ནས་རྒྱལ་ཁའི་ཀི་སྒྲ་
ལྷང་ལྷང་བསྒྲགས། གནའ་ཕོ་བློན་ཁོང་ཉིད་ཀྱང་རང་གི་འཁོར་གཡོག
ཁྱི་དང་བྱ་ཕོས་བསྐོར་ནས། ཡོངས་སུ་ལེགས་འགྲུབ་བྱུང་བའི་ལས

ཀར་ལྟ་རྟོག་བྱེད་དུ་ཕེབས་ཤིང་། ཁོང་སྐུ་ངོ་མས་དུད་འགྲོ་ཚོ་ལ་ལས་
དོན་ལེགས་འགྲུབ་བྱུང་བར་བཀྲ་ཤིས་རྟེན་འབྲེལ་ཞུས་ནས། འཕྲུལ་
ཁང་གི་མིང་ལ་གནའ་ཕོ་བློན་རླུང་འཕྲུལ་ཁང་ཞེས་འདོགས་རྒྱུ་ཡིན་
པ་ཁྱབ་བསྒྲགས་བྱས།
ཉིན་གཉིས་ཀྱི་རྗེས་སུ། དུད་འགྲོ་ཚང་མར་ཕྱུགས་ཁང་ནང་ནས་
དམིགས་བསལ་ཚོགས་འདུ་ཞིག་བསྐངས། གནའ་ཕོ་བློན་གྱིས་ཤིང་
ཆ་དེ་རྣམས་ཧྥེར་ཌེ་རིག་ལ་བཙོང་རྒྱུ་བྱས་ཡོད་པའི་ཁྱབ་བསྒྲགས་
བྱས་པ་ན། དུད་འགྲོ་ཚང་མ་ཧ་ལས་ཤིང་ཧང་སངས། ཕྱི་ཉིན་ཧྥེར་ཌེ་
རིག་གི་ཤིང་རྟ་ཡོང་སྟེ་ཤིང་ཆ་རྣམས་འདྲེན་རྒྱུ་ཡིན་པ་རེད། སྐུ་ཞབས་
ཕིལ་ཁིན་ཊོན་དང་ལྷན་དུ་མཐུན་འབྲེལ་འཛིན་ཁུལ་བྱས་པའི་དུས་
ཡུན་དེའི་རིང་དུ། གནའ་ཕོ་གནའ་བློན་གྱིས་དོན་དམ་པར་ལྐོག་ནས་
ཧྥེར་ཌེ་རིག་དང་ལྷན་དུ་གསང་བའི་སྒོ་ནས་འགྲིག་མཐུན་བྱས་ཡོད་
འདུག
དེ་མ་ཐག་ཏུ་ཝ་ནགས་གཞིས་ཀ་དང་ལྷན་དུ་འབྲེལ་བ་ཡོད་
ཚད་བཅད་ནས། ཕིལ་ཁིན་ཊོན་ལ་བརྙས་དམོད་ཀྱི་འཕྲིན་པ་མང་
བོ་བསྐུར། ཕུག་རོན་རྣམས་ལ་ས་ལེབ་ཞིང་གཞིས་ལ་བྱོལ་ནས་ཁོང་
ཚོའི“ཧྥེར་ཌེ་རིག་ཕམ་པར་རྒྱོབས་ཤིག”ཅེས་པའི་འབོད་ཚིག་དེ།
“ཕིལ་ཁིན་ཊོན་ཕམ་པར་རྒྱོབས་ཤིག” ཅེས་པར་བསྒྱུར་དགོས་པའི་
བཀའ་ཕབ། ད་དུང་གནའ་ཕོ་བློན་གྱིས།ཧྥེར་ཌེ་རིག་དང་ཁོའི་མི་ཚོས་
དུད་འགྲོའི་གཞིས་ཀར་ཚུར་རྒོལ་བྱེད་གྲབས་ཡོད་པའི་སྐད་ཆ་དེ་དག་
རྫུན་གཏམ་ཡིན་སྐོར་དང་། ཧྥེར་ཌེ་རིག་གིས་རང་ཉིད་ཀྱི་དུད་འགྲོ་
ཚོའི་སྟེང་དུ་གདུག་རྩུབ་བཀོལ་གྱི་ཡོད་རབས་ཚང་མ་སྒྲོ་འདོགས་
ཡིན་སྐོར་ཁྱབ་བསྒྲགས་བྱས། གཏམ་འཆལ་འདི་དག་ནི་གངས་དཀར་
གྱིས་བློས་བཟོ་བྱས་ཏེ་ཁོའི་གསང་ཉུལ་པ་ཚོས་བསྒྲགས་པ་རེད་ཟེར།
ད་བལྟས་ཡོང་ན་གངས་དཀར་ཁོ་ས་ལེབ་ཞིང་གཞིས་སུ་སྐུང་བཞིན
པ་མིན་པ་འདྲ་ཞིང་། དོན་དམ་པར་བཤད་ན་ཁོ་དེ་ལ་རྩ་བ་ནས་སོང་
མྱོང་མེད་པར་སྣང་། གོ་ཐོས་ལྟར་ན། ཁོ་ཝ་ནགས་གཞིས་ཀ་རུ་ཧ་
ཅང་རྒྱས་སྤྲོས་ཀྱི་འཚོ་བར་རོལ་ནས་བསྡད་ཡོད་པར་བཤད་ལ། དོན་
དངོས་སུ་ཁོ་ནི་ལོ་ངོ་མང་བོའི་རིང་ལ་ཕིལ་ཁིན་ཊོན་གྱི་ཕོགས་གཟན་
ཞིག་ཡིན་འདུག
ཕག་པ་རྣམས་གནའ་ཕོ་བློན་གྱི་དྲན་རིག་ཐད་དགའ་དད་ཀྱིས
མྱོས་ཡོད། ཁོས་ཕིལ་ཁིན་ཊོན་དང་མཐུན་འབྲེལ་ཡོད་ཁུལ་གྱིས་ཧྥེར་
ཌེ་རིག་ལ་བཙན་ཤེད་ཀྱིས་ཤིང་ཆའི་རིན་གོང་དབྱིན་སྒོར་བཅུ་གཉིས་
ཀྱིས་ཇེ་མཐོར་གཏོང་ཏུ་བཅུག་ཡོད། ལྕེ་གཉིས་ཀྱིས། གནའ་ཕོ་བློན་
གྱི་ཕུལ་དུ་བྱུང་བའི་བློ་རིག་དེ་ཁོས་ཧྥེར་ཌེ་རིག་ཚུད་པའི་སུ་ལའང་བློ་
མ་གཏད་པ་དེས་མཚོན་ཡོད་ཟེར་ལ། ཧྥེར་ཌེ་རིག་གིས་ཤིང་ཆའི་རིན་
འབབ་རྣམས་དངུལ་འཛིན་བཅད་ཤོག་ཟེར་བའི་ཐོག་ནས་སྤྲོད་པར་
འདོད་ཀྱི་ཡོད་ལ། བཅད་ཤོག་ཟེར་བ་ནི་ཤོག་ལྷེའི་སྟེང་དུ་བྲིས་པའི་
གྲངས་འབོར་ལྟར་སྟེར་རྒྱུ་ཡིན་པའི་ཁས་ལེན་ལྟ་བུ་ཞིག་ཡིན་འདུག
འོན་ཀྱང་། ཁོ་དང་བསྡུར་ན་གནའ་ཕོ་བློན་བློ་རིག་སྤྱང་དྲགས་པ་རེད།
གནའ་ཕོ་བློན་གྱིས་རིན་འབབ་རྣམས་དབྱིན་སྒོར་ལྔ་ཤོག་ཅན་རྐྱང་
རྐྱང་གིས་རྩིས་རྒྱག་དགོས་པའི་རེ་འདུན་བཏོན་པ་མ་ཟད། ཤིང་ཆ་
རྣམས་ཕར་མ་འཁྱེར་གོང་དངུལ་དེ་རྣམས་ཚུར་སྤྲོད་རྒྱུ་བྱས་པ་རེད་
ཟེར། དེ་ལྟར་ཧྥེར་ཌེ་རིག་གིས་དངུལ་རྣམས་ཚུར་སྤྲད་ཚར་ཡོད་ལ།
སྤྲད་ཟིན་པའི་དངུལ་དེ་རྣམས་ནི་རླུང་ཤུགས་འཕྲུལ་འཁོར་གྱི་གློག་
འདོན་འཕྲུལ་འཁོར་ཉོ་བྱེད་དུ་འདང་ངེས་ཡོད་པ་རེད།
དུས་མཚུངས་སུ་ཤིང་ཆ་རྣམས་མགྱོགས་མྱུར་ངང་ཕར་དབོར་
འདྲེན་བྱས་སོང་། ཤིང་ཆ་དྲངས་ཚར་རྗེས་ཕྱུགས་ཁང་གི་ནང་དུ་ཡང་
བསྐྱར་དམིགས་བསལ་ཚོགས་འདུ་ཞིག་བསྡུས་ནས་ཧྥེར་ཌེ་རིག་གིས་
སྤྲད་པའི་དངུལ་ལོར་རྣམས་རྫུན་མ་ཡིན་མིན་བརྟག་དཔྱོད་བྱས།
གནའ་ཕོ་བློན་གྱིས་རང་ཉིད་ཀྱི་དཔའ་རྟགས་གཉིས་ཀ་བཏགས་ཏེ་
སྡིངས་ཆའི་སྟེང་གི་སོག་མའི་ཁྲི་སྟེང་ནས་དགའ་བའི་འཛུམ་མདངས
དང་བཅས་ཏེ་ངལ་གསོས་འདུག་ཅིང་། ཁོའི་འཁྲིས་སུ་དཀར་ཡོལ་གྱི་
སྡེར་མ་ཞིག་གི་ནང་དུ་དངུལ་ལོར་རྣམས་གྲ་འགྲིག་པོས་བརྩེགས་
ནས་བཞག་འདུག དུད་འགྲོ་ཚང་མ་རེ་རེ་བྱས་ཏེ་ཡོང་ནས་སོ་སོས་
རང་ཉིད་ཀྱི་ཡིད་ཚིམ་རག་བར་དུ་བལྟས། རྟ་ཕོ་རྨིག་ཆེན་གྱིས་དངུལ་
ངོར་དེ་རྣམས་ལ་སྣ་ཡིས་སྣོམ་པ་ན། ཤོག་ཆད་དཀར་པོ་དེ་རྣམས་
སྒུལ་སྐྱོད་བརྒྱབ་སྟེ་ཁོའི་ཁ་རླངས་ཀྱི་ཁྲོད་ནས་ཤོག་སྒྲ་གྲགས།
ཉིན་གསུམ་གྱི་རྗེས་སུ་གནམ་ས་སྒུལ་བའི་དོན་རྐྱེན་ཞིག་བུད།
སྐུ་ཞབས་ཝེམ་ཕུར་གྱི་གདོང་མདོག་སྐྱ་ལོག་ལོག་ངང་ལྕགས་རྟ་ཞོན་
ནས་བརྒྱུགས་ཡོང་། ཁོས་ལྕགས་རྟ་ར་སྐོར་ནང་ནས་ས་ལ་སྒྱེལ་མ་
ལོག་གིས་བཞག་རྗེས་ཐད་ཀར་གཞིས་ཁང་གི་ནང་དུ་བརྒྱུགས། ཅང་
མ་འགོར་བར་གནའ་ཕོ་བློན་གྱི་གཟིམ་ཤག་ནང་ནས་ཁོང་ཁྲོའི་སྐད་
ངན་རྣ་ལ་གཟན་པ་ཞིག་བསྒྲགས། དོན་དག་ཅི་ཞིག་བུད་པའི་གསར་
འགྱུར་དེ་རྩྭ་སྐྱ་མེ་ཤོར་བཞིན་སྐད་ཅིག་ཉིད་དུ་གཞིས་ཀ་ཡོངས་སུ་
ཁྱབ། དངུལ་ལོར་དེ་རྣམས་རྫུན་མ་ཡིན་འདུག་ལ། ཧྥེར་ཌེ་རིག་གིས་
ཤིང་ཆ་དེ་རྣམས་འགྲོ་སོང་ཅི་ཡང་མ་བཏང་བར་འཁྱེར་བ་ཡིན་འདུག
གནའ་ཕོ་བློན་གྱིས་དེ་མ་ཐག་ཏུ་དུད་འགྲོ་ཚང་མ་ལྷན་དུ་བསྡུས་
ཏེ༑ སྐད་ངན་འཇིགས་སུ་རུང་བ་ཞིག་གི་ནང་ནས་ཧྥེར་ཌེ་རིག་ལ་
སྲོག་ཁྲིམས་གཅོད་རྒྱུ་ཡིན་སྐོར་ཁྱབ་བསྒྲགས་བྱས་ཤིང་། ཧྥེར་ཌེ་རིག་
འཛིན་བཟུང་བྱས་རྗེས་གསོན་པོར་ཆུ་བཙོས་བྱ་རྒྱུ་ཡིན་ཟེར། དེ་དང་
ཆབས་ཅིག་ཁོས་ད་ཐེངས་ཀྱི་གཡོ་འཚོང་གི་དོན་དག་འདིའི་འཕྲོ་ནས་
ཚང་མས་འདི་ལས་ཀྱང་ཡ་ང་བའི་དོན་རྐྱེན་འབྱུང་བར་གྲ་སྒྲིག་བྱེད་
དགོས་པའི་ཉེན་བརྡ་བཏང་ཞིང་། ཧྥེར་ཌེ་རིག་དང་ཁོའི་འཁོར་གཡོག་
ཚོས་ཡུན་རིང་ལ་ངང་སྒུག་བྱས་པའི་དཔུང་འཇུག་དེ་དུས་ཚོད་ངེས་
མེད་ཅིག་གི་ནང་དུ་བྱེད་རྒྱུ་རེད་ཟེར། ཞིང་གཞིས་སུ་ཡོང་སའི་ལམ་བུ་
ཚང་མར་སོ་སྲུང་བཏང་། དེ་དང་དུས་མཚུངས་སུ། ཕིལ་ཁིན་ཊོན་དང་
ལྷན་དུ་མཐུན་འབྲེལ་ཡག་པོ་ཞིག་བསྐྱར་འཛུགས་ཐུབ་པའི་རེ་བས།
ཕུག་རོན་བཞིའི་ལག་ཏུ་ཞི་མཐུན་གྱི་འཕྲིན་ཡིག་ཅིག་བཞག་སྟེ་ཝ་
ནགས་གཞིས་ཀར་བཏང་།
ཉིན་མ་དེའི་ཕྱི་ཉིན་ཏག་ཏག་ལ་ཕྱིའི་ཚུར་རྒོལ་དེ་དངོས་སུ་སླེབས།
དུད་འགྲོ་ཚོས་ཞོགས་ཇ་འཐུང་བཞིན་པའི་སྐབས་དེར། སོ་སྲུང་གིས་
ཧྥེར་ཌེ་རིག་དང་འཁོར་གཡོག་ཚོ་ཨ་ཤིང་ལྔ་བསྒྲིགས་ཅན་གྱི་སྒོ་ཆེན་
དེ་བརྒྱུད་ནས་ཡར་བཞིན་པའི་སྐོར་གྱི་གནས་ཚུལ་བསྒྲགས། དུད་
འགྲོ་ཚོ་ཡང་དཔའ་ངར་མི་ཆེ་རྒྱུ་མི་འདུག་སྟེ། ཁོང་ཚོ་ཡང་ཐད་ཀར་
ཚུར་རྒོལ་ལ་གདོང་ལེན་བྱེད་དུ་གཤར། འོན་ཀྱང་། ཐེངས་འདིར་བ་
ཁང་དམག་འཁྲུག་གི་སྐབས་ལྟ་བུའི་རྒྱལ་ཀ་སླ་མོ་ཞིག་ལེན་མ་ཐུབ།
དགྲ་ཕྱོགས་ན་མི་བཅོ་ལྔ་ཡོད་ལ་ཁོང་ཚོའི་གཞུང་དུ་མེ་མདའ་བཅུ་
ཕྲག་ཕྱེད་ཀ་ལྷག་འཁུར་འདུག་ཅིང་། ཁོང་ཚོས་རྒྱང་ཐག་དབྱིན་ཁྲེ་ལྔ་
བཅུའི་ནང་དུ་སླེབས་མ་ཐག་ཏུ་མེ་མདའ་འཕེན་མགོ་བརྩམས། དུད་
འགྲོ་རྣམས་ཀྱིས་འཇིགས་སུ་རུང་བའི་འགད་རྫས་དང་ན་ཟུག་ལྡན་
པའི་མདེའུ་ཧྲུག་སོགས་ཀྱི་གདོང་ལེན་བྱེད་མ་ཐུབ། གནའ་ཕོ་བློན་
གྱི་འབད་བརྩོན་དང་རྨིག་ཆེན་གྱི་མདུན་སྐྱོད་ལ་མ་བལྟས་པར་ཁོང་
ཚོ་ཕྱིར་དེད་ཅིང་། ཁོང་ཚོའི་ཁྲོད་ནས་མང་བོ་ཞིག་ལ་རྨས་སྐྱོན་ཕོག
ཁོང་ཚོ་ཕྱིར་གཞིས་ཁང་གི་ནང་དུ་བྲོས་ནས་དེར་བྱོལ་ནས་བསྡད་
ཅིང་། སེམས་ཆུང་ངང་ནས་གས་སྲུབས་དང་མཛེར་ཁུང་སོགས་ནས་
ཕྱི་ལོགས་ཀྱི་གནས་ཚུལ་ལ་བལྟས། ད་ལྟ་རླུང་ཤུགས་འཕྲུལ་འཁོར་
ཁང་ཚུད་པའི་གཞིས་ཀའི་སྤང་ཐང་ཡོངས་རྫོགས་དགྲ་ལག་ཏུ་ཚུད་
འདུག གནས་སྐབས་དེར་མཐའ་ན་གནའ་ཕོ་བློན་ཡང་ཕམ་ཁའི་
ནང་དུ་ལྷུང་ཡོད་པ་འདྲ། ཁོས་ངག་ནས་ཚིག་གཅིག་ཀྱང་མི་སྨྲ་བར་
མཁྲེགས་པོར་རེངས་པའི་རང་ཉིད་ཀྱི་མཇུག་མ་ཕར་གཡུག་ཚུར་
གཡུག་བྱེད་བཞིན་བསྡད། དེ་དང་ཆབས་ཅིག་ཏུ་ཁོས་ཝ་ནགས་
གཞིས་ཀའི་ཕྱོགས་སུ་འགྱོད་པ་དང་རེ་བ་བསྲེས་མའི་མིག་མདངས་
ཀྱིས་ཡང་ཡང་བལྟ་ལ། གལ་སྲིད་ཕིལ་ཁིན་ཊོན་དང་ཁོའི་འཁོར་
གཡོག་ཚོས་དམག་རོགས་བྱེད་རྒྱུ་ན་དེ་རིང་རྒྱལ་ཁ་ཐོབ་ཀྱང་སྲིད་
སྙམ། འོན་ཀྱང་། གནས་སྐབས་དེར་ཉི་མ་དེའི་སྔ་ཉིན་བཏང་བའི་ཕུག་
རོན་བཞི་བོ་ཕྱིར་སླེབས་སོང་ལ། ཁོང་ཚོ་ལས་གཅིག་གིས་ཕིལ་ཁིན
ཊོན་གྱིས་བསྐུར་ཡོང་བའི་ཤོག་ཆད་ཅིག་འཁུར་ནས་འདུག ཤོག་བུའི་
སྟེང་དུ་ཞ་སྨྱུག་གིས། “སྡུག་གྱོང་རེད།” ཅེས་བྲིས་འདུག སྐབས་དེར་
ཧྥེར་ཌེ་རིག་དང་ཁོའི་འཁོར་གཡོག་རྣམས་རླུང་ཤུགས་འཕྲུལ་འཁོར་
ཁང་ཡོད་སར་སླེབས་འདུག དེར་ཁོང་ཚོས་འགྲོ་མཚམས་བཞག་ནས་
བསྡད། དུད་འགྲོ་ཚོས་ཁ་ནས་ཡིད་ཕངས་པའི་སྡུག་སྨྲེ་འདོན་བཞིན་
བལྟས་ནས་བསྡད། ཁོང་ཚོའི་ནང་ནས་མི་གཉིས་ཀྱིས་རྣོ་འབིགས་དང་
ཐོ་བ་སྒོར་འཕྱུངས།བལྟས་ཡོང་ན་ཁོང་ཚོས་རླུང་འཕྲུལ་ཁང་གཏོར་རྒྱུ
ཡིན་པ་འདྲ།
“དཔེ་མི་སྲིད།” ཅེས་གནའ་ཕོ་བློན་གྱིས་སྐད་ངན་འདོན་དོན།
“ལག་ཆ་དེ་དག་སྤྱོད་པར་ང་ཚོའི་རྩིག་གྱང་མཐུག་དྲགས་ཡོད། ཁོང་
ཚོས་གཟའ་འཁོར་གཅིག་གི་དུས་ཡུན་སྤྱད་ཀྱང་གཏོར་མི་ཐུབ། བློ་
མཐུན་ཚོ།སེམས་མ་ཤི།"
འོན་ཀྱང་། བོང་རྒན་བཎ་རྒྱ་སྨིན་གྱིས་མི་དེ་ཚོའི་འགུལ་སྐྱོད་རེ་
རེ་ལ་ཞིབ་བལྟ་བྱེད་བཞིན་འདུག མི་དེ་གཉིས་ཀྱིས་རྣོ་འབིགས་དང་ཐོ་
བ་སྤྱད་དེ་འཕྲུལ་འཁོར་ཁང་གི་རྩིག་རྨང་གི་ནང་དུ་བུ་ག་ཞིག་འབིག་
བཞིན་འདུག བོང་རྒན་གྱིས་དལ་མོར་ཕལ་ཆེར་ཅུང་དགའ་སྣང་སྐྱེས་
པ་ལྟར་ཧ་གོ་སོང་བའི་སྣང་བས་མགོ་བོ་གཡུག་གཡུག་བྱས།
“ངས་དེ་ལྟར་རེད་བསམ་བྱུང་།” ཞེས་ཁོས་ཟེར་རྒྱུར། “ཁོང་ཚོས་
ཅི་ཞིག་བྱེད་བཞིན་ཡོད་པ་ཁྱེད་ཚོས་མཐོང་གི་མི་འདུག་གམ། ཅུང་
ཙམ་རྗེས་ནས་ཁོང་ཚོས་བུ་ག་དེའི་ནང་དུ་འགད་རྫས་གང་བརྫང་རྒྱུ་
རེད།”
དུད་འགྲོ་ཚོས་འཇིགས་སྐྲག་གི་ངང་ནས་སྒུག་ནས་བསྡད། ད་ལྟ་
འགེབས་སྲུང་བྱེད་སའི་ཁང་བ་ནས་ཕྱིར་འབུད་རྒྱུ་ནི་མི་སྲིད་པ་ཞིག་
རེད། སྐར་མ་འགའ་རེའི་རྗེས་སུ་མི་ཚང་མ་ཕྱོགས་བཞི་མཚམས་
བརྒྱད་དུ་འབྲོ་བཞིན་པ་མཐོང་ཐུབ། དེ་དང་མཐུད་དེ་ལྡིར་སྒྲ་རྣ་བ་
འགས་པ་ཞིག་གྲགས། ཕུག་རོན་ཚང་མ་གནམ་ལ་འཕུར་ནས་བྲོས
སོང་ལ། གནའ་ཕོ་བློན་མ་གཏོགས་དུད་འགྲོ་གཞན་པ་ཚང་མས་
གདོང་བ་ས་ལ་སྦས་ནས་ཁ་སྦུབས་སུ་ལོག་འདུག ཁོང་ཚོ་ཡང་བསྐྱར་
ཡར་ལངས་དུས་འཕྲུལ་འཁོར་ཁང་ཡོད་ས་དེར་དུད་སྤྲིན་ནག་པོ་ཞིག་
གིས་གང་འདུག དུད་སྤྲིན་རྣམས་དལ་མོས་རླུང་གིས་བདས་ཚར་དུས་
རླུང་ཤུགས་འཕྲུལ་འཁོར་ཁང་དེ་སྣང་ཡུལ་ནས་ཡོངས་སུ་ཡལ་བར་
གྱུར་འདུག
སྣང་ཚུལ་འདི་མཐོང་བ་ན་དུད་འགྲོ་ཚོའི་སྙིང་སྟོབས་དེ་སླར་ཡང་
ཕྱིར་སླེབས་ཤིང་། ད་སྔོན་གྱི་འཇིགས་སྐྲག་དང་འུ་ཐུག་གི་ཚོར་སྣང་དེ་
དག་སྐྱུག་བྲོ་ཞིང་ཞེ་ལོག་པའི་བྱ་སྤྱོད་འདིས་བསླངས་པའི་ཁོང་ཁྲོའི་
ནང་དུ་འཐིམས། ཞེ་འཁོན་གྱི་འུར་སྒྲ་ཆེན་པོ་ཞིག་དང་ལྷན་དུ་ཚང་
མས་དམག་བཀའ་ལའང་སྒུག་ཁོམ་མེད་པར་ཐད་ཀར་དགྲ་བོའི་ནང་
དུ་བསྲེས། ད་ཐེངས་ཁོང་ཚོས་ཁོང་ཚོའི་སྟེང་དུ་སད་སེར་ལྟར་འབབ་
བཞིན་པའི་གདུག་རྩུབ་ཅན་གྱི་མདེའུ་ཧྲུག་ལ་མགོ་མ་བསྒུར། དམག་
འཁྲུག་དེ་གཏུམ་སྤྱོད་ལྡན་ལ་འཇིགས་གཡེར་བའི་དམག་འཁྲུག་ཅིག་
ཏུ་གྱུར། མི་རྣམས་ཀྱིས་མེ་མདའ་ཡང་དང་ཡང་དུ་འཕེན་གྱི་འདུག་ལ།
དུད་འགྲོ་རྣམས་ཁོང་ཚོའི་ཉེ་སར་བཅར་ནས་དམར་འཛིང་བྱེད་སའི་
རྒྱང་ཐག་མ་གཏོགས་མེད་སར་སླེབས་སྐབས། མི་རྣམས་ཀྱིས་ལག་
གི་དབྱུག་པ་རིང་མོ་དང་རྐང་མགོའི་འཇུར་རྟ་སྲ་མོས་ཅི་ཐུབ་གང
ཐུབ་ཀྱིས་བཞུ་ཐབས་བྱས། དེ་ལྟ་བུའི་དམར་འཛིང་གི་ཁྲོད་དུ་བ་ལང་
གཅིག་དང་ལུག་གསུམ། ངང་བ་གཉིས་བཅས་ཀྱི་ཚེ་སྲོག་གཞི་ནས་
ཤོར་ཟིན་ལ། ཕལ་ཆེར་རྨས་མ་ཕོག་མཁན་ཞིག་མི་འདུག མཐའ་ན་
རྒྱབ་ཕྱོགས་ནས་དམག་བཀོད་འཐེན་བཞིན་པའི་གནའ་ཕོ་བློན་གྱི་རྔ་
རྩེ་ཡང་མདེའུ་ཧྲུག་ཅིག་གིས་བཅད་འདུག འོན་ཀྱང་། ད་ཐེངས་འགྲོ་
བ་མིའི་རིགས་ཀྱང་སྐྱི་ཤུན་ཙམ་ཡང་མ་བཤུས་པར་ལུས་པ་ཞིག་མི་
འདུག ཁོང་ཚོའི་ནང་གི་མི་གསུམ་གྱི་མགོ་རྟ་ཕོ་རྨིག་ཆེན་གྱི་རྨིག་
པས་རལ་འདུག་ལ། དེ་མིན་གྱི་མི་གཅིག་གི་ཕོ་བར་བ་ལང་ཞིག་གི་
རྭ་ཅོས་འཕིགས་འདུག མི་གཞན་པ་ཞིག་གི་དོར་མ་དེ་སྒོ་ཁྱི་རྒྱ་སེ་
དང་དྲིལ་སྔོན་གཉིས་ཀྱིས་ཧྲལ་ཧྲལ་ཧྲུལ་ཧྲུལ་དུ་བཏང་འདུག གནའ་
ཕོ་བློན་གྱིས་སྔ་ས་ནས་རང་ཉིད་ཀྱི་སྐུ་སྲུང་སྒོ་ཁྱི་དགུ་བོ་དེ་རྒྱང་སྐོར་
གྱིས་སོང་སྟེ་ར་སྐྱོར་གྱི་འོག་ནས་སྦས་སྐུང་བྱེད་དུ་བཅུག་ཡོད་ལ། ད་
ཐེངས་ཀྱི་གོ་སྐབས་འདི་འགྲིག་པ་དང་ཆབས་ཅིག་སྒོ་ཁྱི་དེ་རྣམས་གློ་
བུར་དུ་དགྲ་དམག་གི་འགྲམ་གཉིས་ནས་ཕྱིར་བུད་དེ་ཟུག་སྐད་ཀྱིས་
གནམ་ས་སྒུལ་བས་འགྲོ་བ་མི་རྣམས་འཇིགས་སྔངས་ཀྱིས་སྒྱིད་པཔ་
འདར། ཁོང་ཚོས་ཁོང་ཚོའི་མཐའ་སྐོར་ཉེན་ཡོད་པ་ཚོར། ཧྥེར་ཌེ་རིག་
གིས་ཁོའི་འཁོར་གཡོག་རྣམས་ལ་འབྲོ་ཐུབ་དུས་བྲོས་ན་དགའ་ཞེས་
ཀི་འབོད་བྱས་ཤིང་། དེར་མཐུད་ནས་སྙིང་ཆུང་དགྲ་བོ་དེ་དག་གིས་
རང་མགོ་གང་ཐོན་གྱིས་བྲོས། དུད་འགྲོ་ཚོས་ཁོང་ཚོ་ཞིང་འདབས་
བར་དུ་མར་བདས་ཤིང་། ཅུང་ཙམ་རྗེས་སུ་ལུས་ཏེ་ཚེར་མའི་ར་སྐྱོར་
གྱི་བར་ནས་ཐར་མི་ཐར་གྱིས་འབྲོ་བཞིན་པའི་དགྲ་བོ་འགའ་རེའི་
འཕོངས་ཚོས་ལ་རྡོག་ཐོ་རེ་ཟུང་ཡང་འཁེལ།
ཁོང་ཚོར་རྒྱལ་ཁ་ཐོབ་བྱུང་། འོན་ཀྱང་། ཁོང་ཚོའི་གཟུགས་པོ་
ཐང་ཆད་པའི་སྟེང་དུ་རྨས་སྐྱོན་ཡང་ཕོག་འདུག ཁོང་ཚོ་གྱལ་མ་གྱོལ་
གྱིས་དལ་མོས་གཞིས་ཀའི་ཕྱོགས་སུ་ཕྱིར་སོང་། སྤང་ཐང་གི་སྟེང་དུ་
གང་སར་འགྱེལ་འདུག་པའི་ཁོང་ཚོའི་ཚེ་སྲོག་ཤོར་བའི་བློ་མཐུན་
ཚོའི་ཕུང་བོ་མཐོང་ཚེ་ཁོང་ཚོའི་མིག་ལས་སྐྱོ་གདུང་གི་མཆི་མ་ཤོར།
དེ་སྔ་རླུང་ཤུགས་འཕྲུལ་འཁོར་ཁང་ཡོད་སའི་ས་དེ་རུ་སླེབས་ཚེ་ཁོང་
ཚོ་འགྲོ་མཚམས་བཞག་ནས་སྐྱོ་ལྷང་ལྷང་གིས་ཡུད་ཙམ་ལ་བསྡད།
རེད་ཡ། ཚང་མ་ཡལ་ཚར་འདུག ཁོང་ཚོའི་ངལ་རྩོལ་གྲུབ་འབྲས་ཀྱི་
རྗེས་ཤུལ་ཙམ་ཡང་ཤེས་དཀའ་བར་གྱུར་འདུག མཐའ་ན་རྩིག་རྨང་
ལའང་གཏོར་སྐྱོན་མི་དམན་པ་བཏང་འདུག ད་ཐེངས་ཐེངས་སྔོན་མ་
དང་མི་འདྲ། ཐེངས་སྔོན་མར་མར་ལྷུང་ཡོད་པའི་རྡོ་བ་རྣམས་ཡང་
བསྐྱར་སྤྱོད་ཐུབ་པ་བྱུང་མོད། འོན་ཀྱང་། ད་ཐེངས་རྡོ་བ་རྣམས་ཀྱང་
གར་སོང་ཆ་མེད་དུ་གྱུར་འདུག འགས་གཏོར་གྱི་སྟོབས་ཤུགས་ཀྱིས་རྡོ་
བ་རྣམས་དབྱིན་ཁྲེ་བརྒྱ་ཕྲག་ཁ་ཤས་ཀྱི་སར་གཡུགས་པ་རེད། འདིར་
སྔོན་ཆད་རླུང་ཤུགས་འཕྲུལ་འཁོར་ཁང་ཞིག་ཕལ་ཆེར་ཡོད་མ་མྱོང་བ་
ལྟ་བུ་ཞིག་བཟོས་འདུག
ཁོང་ཚོ་གཞིས་ཀའི་རྩར་ཕྱིར་སླེབས་པའི་སྐབས་དེར། འཐབ་
འཁྲུག་གི་རིང་ལ་གར་སོང་ཆ་མེད་དུ་གྱུར་བའི་ཕག་པ་ལྕེ་གཉིས་ཀྱིས་
མཇུག་མ་ཕར་གཡུག་ཚུར་གཡུག་བྱེད་བཞིན་གདོང་ལ་འཛུམ་ཞིག་
དོད་དེ་ཐོན། དེ་དང་ཆབས་ཅིག་ཏུ་དུད་འགྲོ་ཚོས་གཞིས་ཁང་ནས་
གྲགས་ཡོང་བའི་རྟེན་འབྲེལ་གྱི་མེ་མདའི་སྒྲ་ཞིག་ཐོས།
“མེ་མདའ་དེ་ཅིའི་ཕྱིར་འཕངས་པ་ཡིན་ནམ།” ཞེས་རྨིག་ཆེན་
གྱིས་དྲིས།
“རྒྱལ་ཁར་རྟེན་འབྲེལ་ཞུ་ཆེད་རེད་ཡ།” ཞེས་ལྕེ་གཉིས་ཀྱིས་ལན་
བཏབས།
“ཅི་ཞིག་གི་རྒྱལ་ཁ།” ཞེས་རྨིག་ཆེན་གྱིས་སྨྲས། ཁོའི་པུས་མོ་
ནས་ཁྲག་དམར་འཛག་བཞིན་འདུག་ལ། དམག་འཁྲུག་གི་ཁྲོད་དུ་
ཁོའི་རྨིག་ལྕགས་ཤིག་བོར་བ་མ་ཟད་རྨིག་པ་གཅིག་ལའང་གས་ཁ་
གཏོད་ཡོད།ད་དུང་ཁོའི་རྐང་བའི་ཐོག་ཏུ་མདེའུ་ཧྲུག་མང་བོ་ཞིག་ཕོག་
འདུག
“ཅི་ཞིག་གི་རྒྱལ་ཁ་ཨེ།ང་ཚོས་དུད་འགྲོའི་གཞིས་ཀའི་རིན་ཆེན་
ས་གཞིའི་སྟེང་ནས་དགྲ་བོ་མཐར་སྐྲོད་བཏང་བ་མ་རེད་དམ།”
“འོན་ཀྱང་། ཁོང་ཚོས་ང་ཚོའི་རླུང་ཤུགས་འཕྲུལ་འཁོར་ཁང་
འགས་གཏོར་བྱས་སོང་། ང་ཚོས་དེའི་དོན་དུ་ལོ་ངོ་གཉིས་ཀྱི་རིང་ལ་
ངལ་རྩོལ་བྱས་པ་རེད།”
“དེ་ཡིན་ན་ཅི་རེད། ང་ཚོས་ཡང་བསྐྱར་འཕྲུལ་འཁོར་ཁང་ཞིག་
འཛུགས་སྐྲུན་བྱས་ན་ཆོག་གི་རེད། ང་ཚོ་རང་ཉིད་ལ་འདོད་པ་ཡོད་ན་
འཕྲུལ་འཁོར་ཁང་དྲུག་དགོས་ཀྱང་སྐྲུན་ཆོག་པ་རེད། བློ་མཐུན། ཁྱེད་
ཀྱིས་ང་ཚོས་ཅི་ཞིག་བསྒྲབས་པ་ལ་ཡིད་སྨོན་སྐྱེ་ཡི་མི་འདུག་གམ།
ད་ལྟ་ང་ཚོ་ལངས་ནས་ཡོད་སའི་ས་འདི་ཡང་དགྲ་བོས་བཙན་བཟུང་
བྱས་པ་རེད། བློ་མཐུན་གནའ་ཕོ་བློན་གྱི་དབུ་ཁྲིད་ཀྱི་དྲིན་གྱིས། ད་ལྟ
ང་ཚོས་ཤོར་ཟིན་པའི་ས་ནག་སོར་མོ་གང་ཡང་མ་ཆད་པར་ཚུར་ལེན་
ཐུབ་ཡོད་པ་རེད།”
“དེས་ན། དེ་ནི་ང་ཚོར་སྔོན་ཆད་ཡོད་བསྡད་པ་ཞིག་ཡང་བསྐྱར་
ཚུར་ཕྱིར་བླངས་པ་ཙམ་རེད།”ཅེས་རྨིག་ཆེན་གྱིས་སྨྲས།
“དེ་ནི་ང་ཚོའི་རྒྱལ་ཁ་རེད།”ཅེས་ལྕེ་གཉིས་ཀྱིས་སྨྲས།
ཁོང་ཚོ་ར་སྐོར་ནང་དུ་ཕྱིར་འཛུལ། རྨིག་ཆེན་གྱི་ལྤགས་འོག་ཏུ་
ཟུག་པའི་མདེའུ་ཧྲུག་རྣམས་ཀྱིས་ཁོ་ལ་ན་ཟུག་བཟོད་དུ་མེད་པ་སྐྱེད་
ཀྱི་འདུག ཁོས་རང་ཉིད་ཀྱི་མདུན་དུ་ལངས་ཡོད་པའི་འཕྲུལ་ཁང་
བསྐྱར་སྐྲུན་གྱི་ལས་ཀ་ལྕི་མོ་དེ་མཐོང་བྱུང་ལ། སེམས་སུ་སྔ་ས་ནས་
རང་ཉིད་ཀྱིས་ལས་འགན་ཅི་ཞིག་ལེན་རྒྱུའི་སྐོར་ལ་དོན་སྤྱི་འཆར་
བཞིན་གདའ། འོན་ཀྱང་། སྐབས་དེར་གློ་བུར་དུ་ཁོས་རང་ཉིད་རང་ལོ་
བཅུ་གཅིག་ལ་བུད་ཡོད་པ་ཐོག་མར་ཚོར་བྱུང་ལ། རང་ཉིད་ཀྱི་ཟུངས་
ཤུགས་ཀྱང་སྔར་ལྟར་ཆེན་པོ་མིན་སྲིད་པ་རྟོགས་བྱུང༌།
ཡིན་ན་ཡང་། དུད་འགྲོ་ཚོས་ལྷབ་ལྷུབ་ཏུ་སྐྱོད་བཞིན་པའི་རྒྱལ་
དར་ལྗང་ཁུ་མཐོང་བ་དང་། བསྟུད་མར་ཐེངས་བདུན་ལ་འཕངས་པའི་
མེ་མདའི་སྒྲ་ཐོས་པ། གནའ་ཕོ་བློན་གྱིས་ཁོང་ཚོའི་བྱས་རྗེས་ལ་རྟེན་
འབྲེལ་ཞུས་པ་བཅས་མཐོང་བ་ན། དུད་འགྲོ་ཚོའི་སེམས་སུ་ཁོང་ཚོར་
དངོས་གནས་རྒྱལ་ཁ་ཆེན་པོ་ཞིག་ཐོབ་ཡོད་པའི་སྣང་བ་ཤར། དམག་
འཁྲུག་གི་ཁྲོད་དུ་ཚེ་སྲོག་ཤོར་བའི་དུད་འགྲོ་ཚོའི་ཕུང་བོ་གཞུང་
འབྲེལ་གྱི་སྒོ་ནས་དུར་འཇུག་ཚད་ལྡན་ཞིག་བྱས།རྨིག་ཆེན་དང་ཁི་ལོ་
ཝིར་གཉིས་ཀྱིས་པུར་སྐྱེལ་འཁོར་ལོའི་ཚུལ་དུ་སྤྱད་པའི་ཤིང་རྟ་དེ་དྲུད་
ཅིང་། གནའ་ཕོ་བློན་ཁོང་ཉིད་སེར་སྦྲིངས་ཀྱི་གྲལ་མདུན་ནས་འགྲོ་
བཞིན་ཡོད། རྒྱལ་ཁའི་རྟེན་འབྲེལ་གྱི་སྟོན་མོ་ཉིན་གཉིས་ཧྲིལ་བོར་
ཚོགས་ཤིང་། སྟོན་ཐོག་ཏུ་གླུ་ལེན་གཏམ་བཤད། མེ་མདའ་འཕེན་པ་
སོགས་ཡོད་པ་མ་ཟད། ད་དུང་དུད་འགྲོ་རེ་རེ་ལ་ཀུ་ཤུ་རེ་རེའི་འཚམས་
རྟགས་དང་བྱ་རིགས་རེ་ལ་གྲོ་འབྲུ་སྲང་གཉིས་རེ། ཁྱི་རེ་ལ་ཀོར་ཧྲུག
གསུམ་རེ་བཅས་ཀྱི་འཚམས་རྟགས་བསྩལ། ད་ཐེངས་ཀྱི་དམག་
འཁྲུག་འདིའི་མིང་ལ་རླུང་འཕྲུལ་ཁང་གི་དམག་འཁྲུག་ཅེས་འདོགས
རྒྱུ་ཡིན་པ་དང་། གནའ་ཕོ་བློན་གྱིས་དར་ལྗང་དམག་རྟགས་ཟེར་བའི་
དམག་ཐོབ་གསར་པ་ཞིག་གསར་བཟོ་བྱས་པ་བཅས་ཀྱི་སྐོར་ཁྱབ་
བསྒྲགས་བྱས་ཤིང་། དེ་དང་ཆབས་ཅིག་ཏུ་དམག་ཐོབ་གསར་པ་དེ་
གནའ་ཕོ་བློན་རང་ཉིད་ལ་འབུལ་རྒྱུ་ཡིན་པའང་ཁྱབ་བསྒྲགས་བྱས།
འདི་ལྟ་བུའི་དགའ་སྤྲོའི་དུས་སྟོན་ཁྲོད་དུ། དངུལ་ལོར་རྫུན་མའི་སྐོར་
གྱི་སྟབས་མ་ལེགས་པའི་དོན་དག་དེ་ཡོངས་སུ་བརྗེད་པར་གྱུར།
དེའི་འཕྲོའི་ཉིན་འགའི་རྗེས་ཀྱི་ཉིན་ཞིག་ཏུ། ཕག་པ་ཚོས་གཞིས་
ཁང་གི་ས་འོག་ཁང་བ་ནས་ཆང་རག་སྒམ་ཞིག་རྙེད། སྒམ་འདི་ཁོང་
ཚོས་གཞིས་ཁང་འདི་ཐོག་མར་དབང་སྒྱུར་བྱེད་སྐབས་མ་མཐོང་བ་
ཡིན་འདུགཉིན་དེའི་དགོང་མོར།གཞིས་ཁང་གི་ནང་ནས་གླུ་དབྱངས་
ལེན་པའི་སྐད་སྒྲ་མཐོན་པོ་གྲག་ཡོང་གི་འདུག དུད་འགྲོ་ཚང་མའི་གློ་
ཡུལ་ལས་འདས་པ་ཞིག་ལ། <<དབྱིན་ཡུལ་གྱི་གཅན་གཟན>> གྱི་
ཚིག་ཐན་ཐུན་རེ་དང་། ཡར་བསྲེས་མར་བསྲེས་བྱས་པའི་གླུ་དབྱངས་
འཁྱར་འཁྱོར་རེའང་ཐོས་རྒྱུ་འདུག དགོང་མོའི་ཆུ་ཚོད་དགུ་བ་ཡས་
མས་སུ། གནའ་ཕོ་བློན་གྱིས་སྐུ་ཞབས་ལྗོན་སི་ཡི་སྤོལ་རྩེད་ཞྭ་མོ་དེ་
གོན་ནས་ལྟག་སྒོ་ནས་ཕྱིར་ཐོན་ཡོང་བ་དང་། ར་སྐོར་ནང་ནས་སྐོར་
རྒྱུག་འགའ་རེ་བྱས་རྗེས་ཡང་བསྐྱར་ཁང་བའི་ནང་དུ་ཕྱིར་འཛུལ་ནས་
འགྲོ། འོན་ཀྱང་། ཉིན་དེའི་ཕྱི་ཉིན་གྱི་ཞོགས་པར། གཞིས་ཁང་ནང་
དུ་གྲག་འགུལ་ཅི་ཡང་མི་འདུག ཕག་པ་གཅིག་ཀྱང་ཕར་རྒྱུག་ཚུར་
རྒྱུག་བྱེད་ཀྱི་མི་འདུག ཕག་པ་ལྕེ་གཉིས་ཚང་མའི་རིག་སར་འབུད་
དུས་ཞོགས་ཀའི་ཆུ་ཚོད་དགུ་བར་སླེབས་འདུག ཁོའི་འགྲོ་སྟངས་དལ་
ལ་འགྲོ་ཚུལ་སྡུག་པ་དང་། མིག་གཉིས་ལ་ཉོབ་མདངས་བབས་ཤིང་
མཇུག་མ་མར་ལྷུང་ཡོད་པ་ལ་སོགས་པ་གང་ཅིའི་ཐད་ནས་བལྟས་ན།
ཁོས་ན་ཚ་ཚབས་ཆེན་ཞིག་ཕོག་ཡོད་པའི་རྣམ་པ་སྟོན་རྒྱུ་ཡོད་ཚད་
པོ་བསྟན་འདུག ཁོས་དུད་འགྲོ་ཚང་མ་མཉམ་དུ་བསྡུས་ནས་ཧ་ཅང་
གཏམ་ངན་ཞིག་བསྒྲག་རྒྱུ་ཡོད་ཟེར། བློ་མཐུན་གནའ་བློན་ཁོང་སྐུ་
གྲོངས་བཞིན་འདུག་ཟེར།
དེ་མ་ཐག་ཏུ་སྐྱོ་གདུང་གི་ངུ་འབོད་ལྷང་ལྷང་གིས་གནམ་ས་
ཁེངས་བྱུང་། གཞིས་ཁང་གི་སྒོ་མོ་རྣམས་ཀྱི་ཕྱི་རོལ་དུ་སོག་མ་
བཏིངས་ཤིང་དུད་འགྲོ་ཚང་མས་གོམ་པ་འཇམ་པོས་སྤོས་ནས་སོང་།
ཁོང་ཚོའི་མིག་གཉིས་མཆི་ནས་གང་བཞིན་གལ་སྲིད་ཁོང་ཚོའི་གཙོ་
འཛིན་ཁོང་ཚོ་དང་ཁ་བྲལ་སོང་ན་ཁོང་ཚོས་ཅི་བྱ་ཨང་ཞེས་ཕན་ཚུན་
ལ་དྲིས། སྐབས་དེར་གངས་དཀར་གྱིས་གསང་བའི་སྒོ་ནས་གནའ་ཕོ་
བློན་གྱི་ཟ་མའི་ནང་དུ་དུག་བཏབ་པའི་གཏམ་འཆལ་ཞིག་སླེབས། ཆུ་
ཚོད་བཅུ་གཅིག་པའི་སྟེང་དུ། ཕག་པ་ལྕེ་གཉིས་སྒོར་ཡོང་ནས་ཁྱབ་
བསྒྲགས་གསར་པ་ཞིག་བྱས། གནའ་ཕོ་བློན་ས་སྟེང་དུ་འཚོ་བའི་
རིང་གི་ཆེས་མཐའ་མའི་མཛད་པ་སྟེ། ཁོང་གིས་བཀའ་ཁྲིམས་གསར་
པ་ཞིག་གཏན་འབེབས་བྱས་ཡོད་ལ། དེ་ནི་ཆང་རག་འཐུང་ན་སྲོག་
ཁྲིམས་གཅོད་རྒྱུ་ཡིན་པ་དེ་ཡིན་ཟེར།
འོན་ཀྱང་། ཉིན་དེའི་དགོང་དྲོར་སླེབས་དུས། གནའ་ཕོ་བློན་གྱི་ན་
ཚ་ཇེ་ཡངས་སུ་ཕྱིན་ཡོད་པ་འདྲ། ཉིན་དེའི་ཕྱི་ཉིན་གྱི་ཞོགས་པར་ལྕེ་
གཉིས་ཀྱིས་གནའ་ཕོ་བློན་གྱི་ན་ཚ་དྲག་སྐྱེད་འབྱུང་བཞིན་ཡོད་སྐོར་
བཤད་རྒྱུ་བྱུང་། ཉིན་དེའི་དགོང་དྲོར་གནའ་ཕོ་བློན་ཡང་བསྐྱར་ཕྱག་
ལས་གནང་སར་ཕྱིར་ཕེབས་འདུག ཤེས་རྟོགས་བྱུང་ལྟར་ན། ཉིན་དེའི་
ཕྱི་ཉིན། གནའ་ཕོ་བློན་གྱིས་སྐུ་ཞབས་ཝེམ་ཕུར་ལ་ཝིས་ལིན་གྲོང་
ནས་ཆང་རག་སྙོལ་སྟངས་དང་འཚག་སྟངས་སྐོར་གྱི་ལག་དེབ་ཅིག་ཉོ་
རྒྱུ་མངགས་འདུགགནའ་ཕོ་བློན་གྱིས་གཟའ་འཁོར་གཅིག་གི་རྗེས་སུ་
དེ་སྔ་ལས་འཁྱུར་ངལ་གསོ་བྱས་པའི་དུད་འགྲོ་ཚོ་ལ་ཟུར་འཇོག་བྱ་རྒྱུ་
བྱས་ཡོད་པའི་ལྡུམ་རའི་ཕར་ཕྱོགས་ཀྱི་ཞིང་ས་ཆུང་ཆུང་དེ་རྨོ་དགོས་
པའི་བཀའ་ཕབ། ཁོས་ཟེར་ན་ས་ལྷག་དེའི་སྟེང་གི་སྤང་རྩྭ་རྣམས་རྙིང་
བར་གྱུར་འདུག་པས་ས་བོན་བསྐྱར་འདེབས་བྱ་དགོས་པར་བརྗོད།
འོན་ཀྱང་། མི་འགྱངས་པར་གནའ་ཕོ་བློན་གྱིས་དེ་ག་རུ་ནས་འདེབས་
རྒྱུ་ཡིན་པ་གསལ་བོར་གྱུར།
སྐབས་འདི་ག་ཞིག་ཏུ། དུད་འགྲོ་སུ་ཞིག་གིས་ཀྱང་ཧ་གོ་དཀའ་
བའི་དོན་དག་ཅིག་བྱུང་།དགོང་མོ་ཞིག་གི་ཆུ་ཚོད་བཅུ་གཉིས་པ་ཡས་
མས་སུ་ར་སྐོར་ནང་ནས་ཀག་སྒྲ་ཆེན་པོ་ཞིག་གྲག་བྱུང་བས། དུད་
འགྲོ་ཚང་མ་སོ་སོའི་ཚང་ལས་ཕྱིར་བུད། དགོང་མོ་དེའི་ཟླ་འོད་གསལ་
ལ༑ ཕྱུགས་ཁང་ཆེན་མོའི་ནང་གི་བཀའ་རྩ་བདུན་བྲིས་ཡོད་སའི
རྩིག་གྱང་གི་འདབས་འོག་ཏུ་སྐས་འཛེག་ཅིག་དུམ་བུ་གཉིས་སུ་ཆག་
ནས་འདུག ཡུད་ཙམ་རིང་ལ་དྲན་པ་འཐོར་བའི་ཕག་པ་ལྕེ་གཉིས་དེའི་
རྩར་གོག་ནུར་བྱེད་བཞིན་འདུག་ལ། ཁོའི་ལག་པ་དང་བར་ཐག་མི་
རིང་བའི་ས་ན་སྒྲོན་མེ་ཞིག་དང་པིར་སྨྱུག་ཅིག མགོ་རྟིང་སློག་ཡོད་
པའི་དཀར་རྩིའི་སྣོད་ཁ་གཅིག་བཅས་གཡུགས་འདུག སྒོ་ཁྱི་རྣམས་
དེ་ཐག་ཏུ་ཡོང་ནས་ཁོའི་མཐའ་བསྐོར་སོང་ལ། ཁོས་གོམ་པ་སྤོ་ཐུབ་
མ་ཐག་ཏུ་སྒོ་ཁྱི་ཚོས་ཁོ་གཡས་སྐྱོར་གཡོན་འདེགས་ཀྱིས་ཕྱིར་གཞིས་
ཁང་དུ་ཁྲིད་སོང་། བོང་རྒན་བཎ་རྒྱ་སྨིན་མ་གཏོགས་པའི་དུད་འགྲོ་སུ་
ཞིག་གིས་ཀྱང་དོན་དག་ཅི་ཞིག་བྱུང་བར་དྲན་ཚུལ་ཙམ་ཡང་མེད་ལ།
བཎ་རྒྱ་སྨིན་གྱིས་ཅི་ཞིག་ཧ་གོ་སོང་བའི་ཚུལ་གྱིས་མགོ་བོ་ལྡེམ་ལྡེམ་
བྱེད་མོད།འོན་ཀྱང་།དོན་དག་ཅི་ཞིག་ཡིན་པ་ག་ལ་བཤད།
ཡིན་ནའང་། ཉིན་འགའི་རྗེས་སུ་ར་མ་སྨུག་རིལ་གྱིས་བཀའ་རྩ་
བདུན་ཀློག་བཞིན་པའི་སྐབས་སུ། ཡང་བསྐྱར་ཁོང་ཚོ་དུད་འགྲོ་ཚོས་
བརྗེད་སོང་བའི་ཚིག་ཅིག་ཡོད་པར་དོ་སྣང་བྱུང་། ཁོང་ཚོའི་སེམས་
སུ་བཀའ་རྩ་ལྔ་པ་ནི། “དུད་འགྲོ་སུ་ཞིག་གིས་ཀྱང་ཆང་རག་འཐུང་
མི་ཆོག” ཅེས་པ་ཡིན་དྲན་མོད། དོན་དམ་པར་ཁོང་ཚོས་ཚིག་འབྲུ་
གཉིས་བརྗེད་ཚར་འདུག བཀའ་རྩ་ཡང་དག་པ་ནི། “དུད་འགྲོ་སུ་ཞིག་
གིས་ཀྱང་ཆང་རག་ཚོད་མེད་འཐུང་མི་ཆོག" ཅེས་པ་དེ་ཡིན་འདུག

དགུ།

རྟ་ཕོ་རྨིག་ཆེན་གྱི་རྨིག་པ་ཁ་གས་པ་དེ་ཕྱིར་སོས་པར་དུས་ཡུན་
རིང་བོ་ཞིག་འགོར་སོང་། རླུང་ཤུགས་འཕྲུལ་འཁོར་ཁང་བསྐྱར་བསྐྲུན་
གྱི་ལས་ཀ་དེ་ཁོང་ཚོའི་རྒྱལ་ཁའི་རྒྱལ་སྟོན་གྱི་ཕྱི་ཉིན་ནས་མགོ་
བཙུགས་ཡོད། རྨིག་ཆེན་གྱིས་ལས་ཀ་ནས་ཉིན་གཅིག་ལའང་ངལ་
གསོ་མ་བྱས་ཤིང་། ཁོས་ན་ཟུག་གཏོང་གི་ཡོད་པ་གཞན་ལ་ཤེས་སུ་མི་
འཇུག་རྒྱུ་དེ་རང་ཉིད་ཀྱི་གཟི་བརྗིད་ཅིག་ཏུ་བརྩིས་ནས་རྒྱུན་འཁྱོངས་
བྱེད་ཀྱི་ཡོད། དགོང་དྲོ་ལས་ཀ་གྲོལ་རྗེས་ཁོས་ཁི་ལོ་ཝིར་ལ་གསང་
སྟབས་ཀྱི་སྒོ་ནས་རྨིག་པའི་རྨ་ཁ་དེས་ཁོ་ལ་དཀའ་ལས་ཅི་འདྲ་གཏོད་
ཀྱི་ཡོད་པ་ཤོད་ཀྱི་ཡོད། ཁི་ལོ་ཝིར་གྱིས་རྨིག་ཆེན་གྱི་རྨིག་པའི་རྨ་ཁར་
རང་ཉིད་ཀྱིས་ལྕེ་བལྡད་བྱས་པའི་སྨན་རྩྭའི་སྐྱོ་མ་བསྐུས་ནས་སྨན་
བཅོས་བྱེད་ཀྱི་ཡོད་ལ། ཁོ་མོ་དང་བོང་རྒན་བཎ་རྒྱ་སྨིན་གཉིས་ཀས་
ཁོ་ལ་ལས་ཀ་ཉུང་ཙམ་ལས་དགོས་པའི་སྐུལ་མ་གཏོང་གི་ཡོད། ཁོ་
མོས་རྒྱུན་དུ། “རྟ་ཞིག་གི་གློ་བ་དེ་མི་འཇིག་རྟག་བརྟན་གྱི་དངོས་པོ་མ
རེད།” ཅེས་སློབ་གསོ་གཏོང་གི་ཡོད་མོད། འོན་ཀྱང་། རྨིག་ཆེན་གྱིས་
རྩ་བ་ནས་ཉན་གྱི་མེད།ཁོས་ཟེར་ན།ཁོ་ལ་འདོད་པ་གཅིག་ཁོ་ན་ཡོད་
ཅིང་། དེ་ནི་ཁོ་བགྲེས་ཡོལ་གྱི་ལོ་ཚད་ལ་མ་ཐོན་གོང་དུ་འཕྲུལ་ཁང་
བསྐྱར་སྐྲུན་གྱི་ལས་ཀ་བདེ་ལེགས་ངང་འགྲོ་བཞིན་པ་མཐོང་ཐུབ་རྒྱུ་
དེ་ཡིན་ཟེར།
ཐོག་མར་དུད་འགྲོའི་གཞིས་ཀའི་ཁྲིམས་ལུགས་གཏན་འབེབས
བྱེད་སྐབས། རྟ་དང་ཕག་གི་བགྲེས་ཡོལ་ལོ་ཚད་ལོ་བཅུ་གཉིས་དང་བ་
ལང་གི་ལོ་ཚད་བཅུ་བཞི། སྒོ་ཁྱིའི་ལོ་ཚད་དགུ། ལུག་གི་ལོ་ཚད་བདུན།
བྱ་དེ་དང་ངང་བའི་ལོ་ཚད་ལྔ་བཅས་ཡིན་པ་མ་ཟད། བགྲེས་ཕོགས་
གྱ་ནོམ་པ་ཞིག་སྤྲོད་རྒྱུ་ལའང་ཚང་མས་མོས་མཐུན་བྱས་ཡོད། ད་སྔ་
བར་དུ་དུད་འགྲོ་གཅིག་ཀྱང་ཕོགས་ལྡན་བགྲེས་ཡོལ་དུ་སོང་མྱོང་མེད་
མོད།འོན་ཀྱང་། ཁ་སང་དེ་རིང་འདིའི་སྐོར་གྱི་གནད་དོན་ཐད་ལ་ལབ་
གླེང་བྱེད་རྒྱུ་ཇེ་མང་ནས་ཇེ་མང་རེད། ལྡུམ་རའི་ཕར་ཕྱོགས་ཀྱི་ཞིང་ས་
ཆུང་ཆུང་དེ་ནས་ཀྱི་ས་བོན་འདེབས་སར་ཟུར་འཇོག་བྱས་རྐྱེན། དེང་
སང་ཕར་ཕྱོགས་ཀྱི་སྤང་ཐང་ཆེན་པོ་དེའི་ཟུར་དུ་ར་བ་ཞིག་བརྒྱབ་
ནས། བགྲེས་ཡོལ་ལ་ཕེབས་པའི་དུད་འགྲོ་ཚོའི་རྩྭ་ས་བྱེད་རྒྱུ་ཡིན་
པའི་གཏམ་འཆལ་ཞིག་སླེབས་བཞིན་ཡོད། གཏམ་འཆལ་ལྟར་ན། རྟ་
རྒན་ཞིག་ལ་ཉིན་རེར་མ་རྨོས་ལོ་ཏོག་རྒྱ་མ་ལྔ་རེ་དང་དགུན་ཁར་འབྲུ་
སོག་རྒྱ་མ་བཅོ་ལྔ་སྤྲོད་རྒྱུ་ཡིན་ཞིང་། གཞུང་གི་གུང་གསེང་གི་སྐབས་
སུ་ལ་ཕུག་དང་ཡང་ན་ཀུ་ཤུ་གཅིག་རེ་ཡང་སྤྲོད་སྲིད་པ་ཡིན་འདུག རྟ་
ཕོ་རྨིག་ཆེན་རང་ལོ་བཅུ་གཉིས་ལ་བུད་པའི་སྐྱེས་སྐར་ནི་ལོ་རྗེས་མའི་
དབྱར་ཁ་ཡིན།
དེང་སང་འཚོ་བར་དཀའ་ངལ་ཤིན་ཏུ་ཆེ། ལོ་འདིའི་དགུན་ཁ་
ཡང་ལོ་སྔོན་མ་དང་འདྲ་བར་ཧ་ཅང་གྲང་ངར་ཆེ་ལ་ཟ་མ་ནི་ལོ་སྔོན་
མ་ལས་ཀྱང་ཉུང་། ད་ཐེངས་ཡང་བསྐྱར་ཕག་པ་དང་སྒོ་ཁྱི་མ་ཡིན་
པའི་དུད་འགྲོ་ཚང་མའི་ཟས་སྐལ་ཉུང་འཕྲི་ཐེངས་ཤིག་བྱས། ཟས་སྐལ་
གྱི་ཐད་ལ་འདྲ་མཉམ་ཡིན་རྒྱུ་མང་སོང་ན་དེ་དུད་འགྲོའི་རིང་ལུགས་
ཀྱི་རྩ་དོན་དང་མཐུན་གྱི་མེད་ཅེས་ལྕེ་གཉིས་ཀྱིས་འགྲེལ་བཤད་བྱས།
མིག་མདུན་གྱི་གནས་ཚུལ་ཅི་འདྲ་ཡིན་ནའང་། ལྕེ་གཉིས་ཀྱིས་དུད་
འགྲོ་གཞན་པ་ཚོ་ལ་དོན་དངོས་ཀྱི་ཐོག་ནས་ཁོང་ཚོར་ཟ་མས་མ་
འདང་བ་ཞིག་མེད་ཚུལ་ར་སྤྲོད་བྱེད་རྒྱུ་དེ་ལས་སླ་མོ་ཞིག་རེད། གནས་
སྐབས་རིང་ཟས་སྐལ་གྱི་ཐད་ལ་སྙོམ་སྒྲིག(ལྕེ་གཉིས་ཀྱིས་རྒྱུན་དུ“སྙོམ་
སྒྲིག”ཅེས་ཟེར་བ་ལས། “ཉུང་འཕྲི”ཞེས་གཏན་ནས་ཟེར་གྱི་མེད)
བྱེད་པ་འདི་དགོས་ངེས་ཤིག་ཡིན་པ་གསལ་བོ་རེད་ཟེར་ལ། གནས་
ཚུལ་འདི་ཡང་ལྗོན་སི་ཡི་དུས་སྐབས་དང་བསྡུར་ན་གནམ་ས་བླ་འོག་
བསྒྱུར་བ་ལྟ་བུའི་ཡར་རྒྱས་རེད་ཟེར། མགྱོགས་ལ་འཚེར་བའི་སྐད་
གདངས་ཀྱི་ཁྲོད་ནས་ཁོས་གྲངས་ཀ་མང་བོ་ཞིག་བཀླགས་ཏེ། དུད་
འགྲོ་ཚོ་ལ་དེང་སང་ལྗོན་སི་ཡི་དུས་སྐབས་དང་བསྡུར་ན་ཡུག་པོ་སྔར་
ལས་མང་བ་དང་འབྲུ་སོག་སྔར་ལས་མང་བ། ཉུང་མ་སྔར་ལས་མང་བ།
ལས་ཀའི་དུས་ཡུན་སྔར་ལས་ཐུང་བ། འཐུང་ཆུའི་སྤུས་ཀ་སྔར་ལས་
བཟང་བ། ཚང་མའི་ཚེ་ཐག་སྔར་ལས་རིང་བ། མ་བུ་བདེ་སྲུང་ཐུབ་ཚད་
སྔར་ལས་མཐོ་བ། ཉལ་ཁང་དུ་སོག་མ་སྔར་ལས་མང་བ་དང་ལྗི་བ་དང་
གནོད་འབུའི་གནོད་འཚེ་སྔར་ལས་ཉུང་བ་སོགས་འགྲེལ་བཤད་ཞིབ་
རྒྱས་ཤིག་བྱས་པས། དུད་འགྲོ་ཚང་མས་ཁོས་བཤད་པའི་ཚིག་འབྲུ་
རེ་རེ་ལ་ཡིད་ཆེས་བྱས། དྲང་མོར་བཤད་ན། དེང་སང་ཁོང་ཚོའི་དྲན་
འཛིན་གྱི་ངོས་ནས་ལྗོན་སི་དང་ལྗོན་སི་དང་འབྲེལ་བའི་དོན་དག་ཚང་
མ་ཕལ་ཆེར་ཡོངས་སུ་ཡལ་ཚར་བ་འདྲ། ཁོང་ཚོས་གསལ་བོར་རྟོགས་
པ་ནི། དེང་སང་གི་འཚོ་བ་དཀའ་སྡུག་ཆེ་ལ། རྒྱུན་དུ་བཀྲེས་ལྟོགས་
དང་གྲང་ངར་གྱི་སྡུག་བསྔལ་ཡང་མྱོང་དགོས་པ་དང་། ཁོང་ཚོས་
གཉིད་མ་ཉལ་བའི་དུས་ཚོད་ཡོངས་རྫོགས་ལས་ཀའི་སྟེང་དུ་གཏོང་
དགོས་ཀྱི་ཡོད་པ་རེད། འོན་ཀྱང་། ཁོང་ཚོའི་སེམས་སུ་འདས་པའི
དུས་ཀྱི་གནས་སྟངས་ནི་འདི་ལས་ཀྱང་སྡུག་པོ་ཞིག་ཡིན་པ་ནི་ཐེ་ཚོམ་
སྐྱེ་མི་དགོས་པ་ཞིག་རེད་སྙམ་གྱི་ཡོད་ལ། དེ་ལྟར་ཡིན་པར་ཡིད་ཆེས་
བྱེད་འདོད་ཡོད། ད་དུང་བརྗེད་མི་རུང་བ་ནི། ལྕེ་གཉིས་ཀྱིས་ཀྱང་དྲན་
སྐུལ་བྱེད་རྒྱུ་མ་བརྗེད་པའི་དོན་སྟེ། སྐབས་དེར་ཁོང་ཚོ་བྲན་གཡོག་
ཡིན་ལ་དེང་སང་ཁོང་ཚོ་རང་དབང་ཅན་ཡིན་པ་དེ་རེད།
དེང་སང་ཟ་མ་ལྡུད་དགོས་སའི་ཁ་ཡང་ཇེ་མང་དུ་གྱུར་ཡོད།
སྟོན་ཀར་སླེབས་པ་ན། ཕག་མ་བཞི་ལ་ཕལ་ཆེར་དུས་མཉམ་ཙམ་
དུ་མངལ་ཆགས་ཤིང་། དེ་རྗེས་ཁོང་ཚོའི་བར་དུ་ཁྱོན་བསྡོམས་ཕག
ཕྲུག་སུམ་ཅུ་སོ་གཅིག་བཙས། ཕག་ཕྲུག་ཚང་མའི་སྤུ་མདོག་དཀར་
ཁྲ་ཡིན་པ་དང་། ཞིང་གཞིས་འདིའི་སྟེང་དུ་གནའ་ཕོ་བློན་མ་གཏོགས་
ཕོ་ཕག་གཞན་པ་མེད་པ་བཅས་ལ་གཞིགས་ཚེ། ཁོང་ཚོའི་ཨ་ཕ་སུ་
ཡིན་པ་རྟོགས་དཀའ་མོ་མ་རེད། རྗེས་ནས་སོ་ཕག་དང་ཤིང་ཆ་ཉོས་
རྗེས་གཞིས་ཀའི་ར་སྐོར་གྱི་ནང་ནས་སློབ་གྲྭ་ཞིག་འཛུགས་རྒྱུ་ཡིན་པ་
ཁྱབ་བསྒྲགས་བྱས་ཤིང་། གནས་སྐབས་རིང་ལ་གནའ་ཕོ་བློན་སྐུ་ངོ་
མས་གཞིས་ཀའི་ཐབ་ཚང་གི་ནང་ནས་ཕག་ཕྲུག་རྣམས་ལ་སློབ་ཁྲིད་
བྱས། ཁོང་ཚོས་ར་སྐོར་ནང་ནས་ལུས་རྩལ་རྩེ་བ་ཡིན་ལ། དུད་འགྲོ་
གཞན་པའི་ཕྲུ་གུ་དང་ལྷན་དུ་རྩེད་མོ་རྩེ་རུ་འཇུག་གི་མེད། སྐབས་
དེ་ག་ཞིག་ཏུ་ཁྲིམས་ལུགས་གསར་པ་ཞིག་བཟོས། ཁྲིམས་ལུགས་དེ་
ལྟར་ན། ད་ནས་བཟུང་ཕག་པ་དང་དུད་འགྲོ་གཞན་པ་ཚོ་ལམ་ནས
ཐུག་ཚེ། དུད་འགྲོ་གཞན་པ་ཚོ་ངེས་པར་དུ་ལམ་འགྲམ་ནས་འགྲེང
ནས་འདུག་དགོས་ཤིང་། དེ་དང་ཆབས་ཅིག་ཏུ། གོ་ས་མཐོ་དམན་གང་
ཡང་རུང་བའི་ཕག་པ་ཡོད་ཚད་ལ་གཟའ་ཉི་མའི་ཉིན་མཇུག་མའི་སྟེང་
དུ་གཡང་དར་ལྗང་ཁུ་ཞིག་འདོགས་རྒྱུའི་དམིགས་བསལ་ཁེ་དབང་
ཡོད་པ་རེད།
ལོ་འདིར་གཞིས་ཀའི་དོན་དག་ཚང་མ་ཅུང་བདེ་ལེགས་ངང་
འགྲུབ་ཡོད་མོད། འོན་ཀྱང་། དངུལ་ལོར་གྱིས་མི་འདང་བའི་དཀའ་
ངལ་ཅུང་ཙམ་འཕྲད་ཡོད། སློབ་གྲྭ་འཛུགས་སྐྲུན་གྱི་ཆེད་དུ་སོ་ཕག་
དང་བྱེ་མ། ཨར་འདམ་བཅས་ཉོ་སྒྲུབ་བྱེད་དགོས་ལ། རླུང་ཤུགས་འཕྲུལ་
འཁོར་གྱི་འཕྲུལ་ཆས་ཉོ་སྤྱད་ཀྱི་མ་དངུལ་ཡང་གྲབས་གསོག་བྱེད་
དགོས་ཀྱི་ཡོད། ད་དུང་ཁང་བའི་ནང་དུ་བཀར་རྒྱུའི་སྣུམ་སྒྲོན་དང་ཞག་
སྒྲོན། གནའ་ཕོ་བློན་གྱི་གསོལ་ཅོག་སྟེང་དུ་གཤོམ་རྒྱུའི་ཀ་ར(ཁོས་ཕག་
པ་གཞན་པ་ཚོར་ཀ་ར་བཟའ་མི་ཆོག་པ་བྱས་ཡོད་ལ། རྒྱུ་མཚན་ནི་
དེ་ལྟར་ན་ཁོང་ཚོ་རྒྱགས་པ་ཆགས་འགྲོ་བས་ཡིན་ཟེར)དང་། དེ་མིན་
ལག་ཆ་དང་འཛེར་མ། རྡོ་སོལ་དང་ལྕགས་སྐུད། ལྕགས་ཆས་དང་ཁྱི་
ཟས་ཀོར་ཧྲུག་སོགས་ཀྱང་ཉོ་སྒྲུབ་བྱེད་དགོས་ཀྱི་ཡོད། དེའི་ཕྱིར། སོག་
མ་སྡེམ་ཆག་ཅིག་དང་ཞོག་ཁོག་མང་ཙམ་ཞིག་བཙོངས་པ་མ་ཟད།
གན་རྒྱའི་ནང་གི་སྒོང་ང་བཙོང་རྒྱུའི་ཁ་གྲངས་ཀྱང་ཇེ་མང་དུ་བཏང་
ནས་གཟའ་འཁོར་རེ་ལ་སྒོང་ང་དྲུག་བརྒྱ་བཙོང་རྒྱུ་བྱས་ཡོད། དེ་བས་
ད་ལྟ་བྱ་མོ་ཚོས་རུམ་པའི་བྱ་ཕྲུག་གི་གྲངས་ཀས་ཁྱིམ་བྱའི་གྲངས་
འབོར་མར་མ་ཆག་ཙམ་མ་གཏོགས་ཡོང་གི་མེད། ཟླ་བ་བཅུ་གཉིས་
པའི་ནང་དུ་ཟས་སྐལ་ཐེངས་གཅིག་ཉུང་འཕྲི་བྱས་རྗེས། ཡང་བསྐྱར་
ཟླ་བ་གཉིས་པའི་ནང་དུ་ཐེངས་གཅིག་བྱས་ཡོད་ལ། འབར་སྣུམ་གྲོན་
ཆུང་བྱེད་ཆེད་དུ་ཉལ་ཚང་གི་ནང་ནས་སྒྲོན་མེ་སྤོར་བ་གཏན་འགོག་
བྱས་ཡོད།དེ་ལྟ་ནའང་། ཕག་པ་ཚོ་སྐྱིད་པོ་མིན་རྒྱུ་མེད་པ་འདྲ་ལ།དོན་
དམ་པར་བཤད་ན་ཁོང་ཚོའི་སྟེང་དུ་སྡུག་ཅིག་ཡོང་ཡོད་ན་དེ་ནི་ཁོང་
ཚོ་ཤ་རྒྱགས་པ་ཆགས་པ་དེ་རེད། ཟླ་བ་གཉིས་པའི་ནང་གི་ཞོགས་པ་
ཞིག་ལ།ཐབ་ཚང་གི་རྒྱབ་ལོགས་སུ་ཡོད་ཅིང་སྔོན་ཆད་སྐུ་ཞབས་ལྗོན་
སི་ཡི་དུས་སྐབས་ནས་བཟུང་སྤྱོད་མཚམས་བཞག་པའི་ཆང་འཚགས་
ཁང་ཆུང་ཆུང་དེ་ནས། དུད་འགྲོ་ཚོའི་སྣ་ལམ་དུ་སྔོན་ཆད་ཡོང་མ་མྱོང་
བའི་དྲོ་ཞིང་སྣུམ་པའི་དྲི་ཞིམ་འགྲམ་ཆུ་ལྡང་བ་ཞིག་སླེབས། འགའ་
རེས་ཟེར་ན་དེ་ནི་ནས་འབྲུ་བཙོས་པའི་དྲི་མ་རེད་ཟེར། དུད་འགྲོ་ཚོས་
རླུང་ནང་དུ་ཁ་ལ་མཆིལ་མ་འགྲིལ་བཞིན་སྣ་ཡིས་སྣོམ་སྣོམ་བྱས
ནས། ཁོང་ཚོའི་དགོང་ཚིགས་སུ་ནས་ཆན་དྲོན་པོ་ཞིག་གྲ་སྒྲིག་བྱེད་
བཞིན་པ་མིན་ནམ་སྙམ། འོན་ཀྱང་། ནས་ཆན་དྲོན་པོ་ཞིག་མཐོང་རྒྱུ་
མ་བྱུང་ལ། དེ་ལས་ལྡོག་སྟེ། དུས་དེ་རིང་ནས་བཟུང་ནས་འབྲུ་རྣམས་
ཕག་པ་ཚོའི་ཆེད་དུ་ཟུར་འཇོག་བྱེད་རྒྱུ་ཡིན་པ་ཁྱབ་བསྒྲགས་བྱས།
ལྡུམ་རའི་ཕར་ཕྱོགས་ཀྱི་ཞིང་ར་དེ་རུ་ནས་སོན་བཏབ་ཟིན། དེ་རྗེས་
དེང་སང་ཕག་པ་རྣམས་ལ་ལྦུ་རག་ཤེལ་དམ་གང་རེ་འཐོབ་ཀྱི་ཡོད་ལ།
གནའ་ཕོ་བློན་ལ་ལྦུ་རག་ཟེའུ་ཕྱེད་ཀ་རེ་ཡོད་པ་དང་། ཁོས་ལྦུ་རག་དེ་
རྒྱལ་ཚང་ཁུ་བཏུང་དཀར་ཡོལ་གྱི་ནང་དུ་འཐུང་གི་ཡོད་སྐོར་སོགས་
ཀྱི་གསར་འགྱུར་ཞིག་ཕྱི་རུ་ཁྱབ།
དེ་མིན། དུད་འགྲོ་ཚོས་དཀའ་ཚེགས་ཅི་ཞིག་མྱོང་དགོས་བྱུང་
རུང་། དེ་དག་ནི་དེང་སང་ཁོང་ཚོའི་ཚེ་སྲོག་ལ་སྔར་ལས་ཆེ་མཐོང་
ཆེན་པོ་ཡོད་པའི་དོན་དངོས་འདིས་ལོགས་སུ་འཕེན་གྱི་ཡོད་ལ། དེ་
དང་ཆབས་ཅིག་ཏུ་དེང་སང་སྔར་ལས་མང་བའི་གླུ་དབྱངས་དང་
གཏམ་བཤད། སེར་སྦྲེངས་བཅས་ཡོད། གནའ་ཕོ་བློན་གྱིས་ཕྱོགས་
བསྡུས་ཁྲོམ་སྐོར་ཞེས་པའི་བྱེད་སྒོ་ཞིག་གཟའ་འཁོར་རེར་ཐེངས་རེ་
སྤེལ་དགོས་པའི་བཀའ་ཕབ་ཡོད་ལ།དེའི་དམིགས་ཡུལ་ནི་དུད་འགྲོའི་
གཞིས་ཀའི་འཐབ་རྩོད་དང་རྒྱལ་ཁ་གཉིས་ལ་རྟེན་འབྲེལ་ཞུ་ཆེད་ཡིན་
འདུག བཀོད་སྒྲིག་བྱས་པའི་དུས་ཚོད་ཁག་ཏུ། དུད་འགྲོ་ཚོས་རང་
རང་གི་ཐད་ཀའི་ལས་ཀ་བསྐྱུར་ནས་གཞིས་ཀའི་མཐའ་འཁོར་དུ་
དམག་མིའི་རུ་སྒྲིག་གི་རྣམ་པས་ཁྲོམ་སྐོར་བྱེད་དགོས་ལ། རུ་སྒྲིག་གི་
མགོ་ཕག་པ་ཚོས་འཁྲིད་དགོས་པ་དང་དེར་མཐུད་ནས་རིམ་པ་བཞིན་
དུ་རྟ་དང་བ་ལང་། དེར་མཐུད་ནས་ལུག་དང་ཆེས་རུ་མཇུག་ནི་ཁྱིམ་
གསོས་བྱ་རིགས་ཚོ་ཡིན། སྒོ་ཁྱི་ཚོ་སེར་སྦྲེངས་ཀྱི་འགྲམ་གཉིས་ནས་
འགྲོ་བ་ཡིན་ལ། རུ་སྒྲིག་གི་ཆེས་མདུན་དུ་འགྲོ་མཁན་ནི་གནའ་ཕོ་
བློན་གྱི་བསུ་གླིང་འབུད་མཁན་གྱི་བྱ་ཕོ་ནག་པོ་དེ་ཡིན། རྨིག་ཆེན་
དང་ཁི་ལོ་ཝིར་གཉིས་ཀྱིས་རྒྱུན་དུ་ཁ་བྱང་དུ“བློ་མཐུན་གནའ་ཕོ་
བློན་སྐུ་ཚེ་བརྟན་པར་ཤོག”ཅེས་པའི་ཡི་གེ་དང་། རྨིག་པ་དང་རྭ་ཅོ་
ཡི་མཚོན་རྟགས་ཡོད་པའི་འཕྲེད་དར་ལྗང་ཁུ་དེ་འཁྱེར་ནས་འགྲོ་
ཡི་ཡོད། དེའི་རྗེས་སུ་གནའ་ཕོ་བློན་གྱི་བསྟོད་པར་བྲིས་པའི་སྙན་
རྩོམ་ཞིག་ཡོད་པ་དེ་གྱེར་འདོན་བྱེད་དགོས་ལ། དེ་ནས་ཕག་པ་ལྕེ་
གཉིས་ཀྱིས་མིག་སྔའི་བཟའ་འབྲུའི་ཐོན་འབབ་ཇེ་མང་དུ་སོང་ཡོད
པ་དམིགས་སུ་བཟུང་བའི་གཏམ་བཤད་ཅིག་སྤེལ་རྒྱུ་ཡིན་པ་དང་།
མཚམས་ལ་ལར་མེ་མདའ་དེ་ཐེངས་མ་གཅིག་རེ་ཡང་འཕེན་གྱི་ཡོད།
ལུག་རྣམས་ནི་ཕྱོགས་བསྡུས་ཁྲོམ་སྐོར་གྱི་རྗེས་འབྲངས་པ་ཆེ་ཤོས་
དེ་ཡིན་ཞིང་། གལ་སྲིད་དུད་འགྲོ་སུ་ཞིག་གིས་འདི་ནི་དུས་ཚོད་འཕྲོ་
བརླག་གཏོང་བྱེད་ཅིག་དང་གྲང་ངར་ཁྲོད་དུ་འགྲེང་ནས་འདུག་རྒྱུ་ནི་
དཀའ་ལས་ཆེ་ཞེས(དུད་འགྲོ་འགའ་རེས་ཕག་པ་དང་སྒོ་ཁྱི་རྣམས་
ཐག་ཉེ་སར་མེད་སྐབས་སྡུག་སྨྲེ་འདོན་པ་ལྟར།)བརྗོད་ནས་སྡུག་སྨྲེ
འདོན་སྐབས། ལུག་རྣམས་ཀྱིས། “རྐང་བཞི་བཟང་། རྐང་གཉིས་
ངན།” ཞེས་པའི་འབའ་སྒྲ་འབྲུག་ལྟར་བསྒྲགས་ནས་ཕ་རོལ་བོ་ཁུ་
སིམ་མེར་གཏོང་ངེས།འོན་ཀྱང་།སྤྱི་ཡོངས་ཀྱི་ཆ་ནས་བཤད་ན།དུད་
འགྲོ་མང་ཆེ་བས་དུས་སྟོན་འདི་དག་ལ་དགའ་བོ་བྱེད་ཀྱི་ཡོད། དུས་
ཆེན་འདི་དག་གིས་ཁོང་ཚོ་རྣམས་ཁོང་ཚོ་རང་ཉིད་ཀྱི་བདག་པོ་ཡིན་
པ་དང་། ཁོང་ཚོས་ཅི་བསྒྲབས་ཀྱི་ལས་ཀ་ཚང་མ་ཁོང་ཚོ་རང་ཉིད་ཀྱི་
ཆེད་དུ་ཡིན་པ་དྲན་གསོ་བྱེད་ཀྱི་ཡོད་པས། ཁོང་ཚོའི་སེམས་ལ་སྤྲོ་བ་
སྐྱེ་བཞིན་ཡོད། དེའི་རྐྱེན་གྱིས། གླུ་དབྱངས་དང་སེར་སྦྲེངས། ལྕེ་གཉིས་
ཀྱི་ཐོ་གཞུང་། མེ་མདའི་འབྲུག་སྒྲ། བྱ་ཕོའི་སྐད་དབྱངས། དར་ཚོགས་
ཀྱི་རྡེབ་སྒྲ་སོགས་ཡོད་ཚད་ཀྱིས་ཁོང་ཚོའི་གྲོད་ཁོག་སྟོང་བ་ཡིན་
པ་དེ་མ་མཐའ་ཡང་གནས་སྐབས་རིང་ལ་བརྗེད་དུ་འཇུག་གི་ཡོད།
ཟླ་བ་བཞི་བའི་ནང་དུ། དུད་འགྲོའི་གཞིས་ཀ་འདི་སྤྱི་མཐུན་རྒྱལ་
ཁབ་ཅིག་ཏུ་གྱུར་བ་ཁྱབ་བསྒྲགས་བྱས་ཤིང་། སྤྱི་མཐུན་རྒྱལ་ཁབ་ཀྱི་
ལུགས་སྲོལ་ལྟར་ན་སྲིད་འཛིན་ཞིག་འོས་འདེམས་བྱེད་དགོས་ཀྱི་ཡོད།
འོས་འདེམས་འདིར་འོས་གཞི་གཅིག་ཁོ་ན་མ་གཏོགས་མེད་ཅིང་། དེ་
ནི་གནའ་ཕོ་བློན་རེད། ཉི་མ་དེ་ག་རང་ལ་ཡིག་ཚགས་གསར་པ་ཞིག་
གསར་རྙེད་བྱུང་ཞིང་། ཡིག་ཚགས་དེའི་ནང་དུ་གངས་དཀར་གྱིས་
ལྗོན་སི་དང་ལྷན་དུ་ངན་འབྲེལ་ཅི་བྱས་སྐོར་གྱི་གནས་ཚུལ་ཞིབ་ཕྲ་
བཀོད་ཡོད་འདུགད་ལྟ་གཞི་ནས་ཤེས་རྟོགས་བྱུང་བ་ལྟར་ན།དུད་འགྲོ་
ཚོའི་སྣང་ངོར་ཡོད་པ་ལྟར་གངས་དཀར་གྱིས་གཡོ་ཐབས་ལ་བརྟེན
ནས་བ་ལང་དམག་འཁྲུག་གི་སྐབས་སུ་དུད་འགྲོ་ཚོས་ཕམ་ཁ་ཉོ་རུ་
འཇུག་ཐབས་བྱས་པ་ཙམ་མ་ཡིན་པར། མ་གཞི་ཁོས་མངོན་གསལ་
དོད་པོའི་སྒོ་ནས་ལྗོན་སི་ཡི་ཕྱོགས་སུ་ལངས་ནས་འཁྲུག་འཛིང་བྱས་
ཡོད་འདུག འགྲོ་བ་མིའི་རིགས་ཀྱི་དམག་དཔུང་གི་གདོང་འཁྲིད་
མཁན་དེ་ཁོ་ཡིན་འདུག་ལ། ཁོས་ཁ་ནས“འགྲོ་བ་མིའི་རིགས་སྐ་ཚེ་
བརྟན་པར་ཤོག” ཅེས་འབོད་བཞིན་དམག་འཁྲུག་གི་ནང་བསྲེས་ཡོད་
འདུག དུད་འགྲོ་འགའ་རེས་མཐོང་མྱོང་བའི་གངས་དཀར་གྱི་སྒལ་
སྟེང་གི་རྨ་ཁ་དེ་ཡང་གནའ་ཕོ་བློན་གྱི་མཆེ་བས་རྨས་པ་ཡིན་འདུག
ལོ་དེའི་དབྱར་གཞུང་དུ་ལོ་ངོ་དུ་མའི་རིང་ལ་མཐོང་རྒྱུ་མ་བྱུང་
བའི་ཕོ་རོག་མཱོ་སེ་སི་གློ་བུར་དུ་གཞིས་ཀའི་སྟེང་དུ་ཕྱིར་སླེབས། ཁོ་
ལ་འགྱུར་བ་ཆེན་པོ་ཐེབས་མི་འདུག་ལ་ད་དུང་ཡང་ལས་ཀ་ལས་
རྒྱུར་མི་དགའ། ཁོས་རི་བོ་བུ་རམ་ཤིང་བའི་སྐོར་ལ་སྔར་བཞིན་ནན་
ཏན་སྒོས་བཤད། རྒྱུན་དུ་སྡོང་དུམ་གྱི་ཐོག་ཏུ་བབས་ནས་རང་ཉིད་
ཀྱི་གཤོག་པ་ནག་པོ་དེ་རྡེབ་བཞིན་ཉན་འདོད་མཁན་སུ་ཞིག་བྱུང་
ཚེ་དུས་ཚོད་ནས་དུས་ཚོད་བསྟུད་དེ་གཏམ་གླེང་བྱེད་ཀྱི་ཡོད། “བློ་
མཐུན་ཚོ། ཡ་ཐོག་ཀན་ན།" ཞེས་ཁོས་ནན་ཏན་གྱི་སྒོ་ནས་བཤད་
བཞིན་མཆུ་ཏོས་གནམ་ལ་བསྟན་ནས། “ཡ་ཐོག་ཀན་ན། ཁྱེད་ཚོས་
མཐོང་བའི་སྤྲིན་པ་ནག་པོ་དེའི་ཕར་རྒྱབ་ན་ཡོད་པ་ནི་རི་བོ་བུ་རམ་
ཤིང་བ་ཡིན་ཞིང་། དེ་ནི་ང་ཚོ་ཉམ་ཐག་པའི་དུད་འགྲོ་ཚོ་ཚང་མ་
གཏན་དུ་ངལ་གསོས་ནས་བསྡད་ཆོག་སའི་དགའ་སྐྱིད་ཀྱི་ཞིང་ཁམས་
རེད།” ཁོས་རང་ཉིད་མཐོ་འཕུར་བྱེད་སྐབས་ཤིག་ལ་དངོས་སུ་དེར་
སླེབས་པར་བཤད་ལ། ད་དུང་གནས་དེའི་འཛད་པ་མེད་པའི་འདབ་
གསུམ་ལོ་མའི་ཞིང་ར་དང་། ལྕང་རའི་སྟེང་དུ་སྐྱེས་ཡོད་པའི་བུ་རམ་
རྡོག་རྡོག་དང་སོ་མ་ར་ཛའི་འབའ་ཆ་སོགས་མཐོང་བར་བཤད། དུད་
འགྲོ་མང་བོ་ཞིག་གིས་སྐད་ཆ་འདིར་ཡིད་ཆེས་བྱེད་ཀྱི་ཡོད། ཁོང་
ཚོས་ཟེར་ན། ཁོང་ཚོའི་མི་ཚེ་ནི་བཀྲེས་ལྟོགས་དང་ངལ་སྡུག་གིས་
གང་ཡོད་པས། འདི་ལས་བཟང་བའི་ཡུལ་ཞིག་གནས་གཞན་དུ་ཡོད་
ན་མ་འགྲིག་པ་ཅི་ཡོད་ཅེས་གནས་ལུགས་བགྲང་གི་ཡོད། ཕག་པ་
ཚོས་མཱོ་སེ་སི་ཡི་ཐོག་ཏུ་ལྟ་ཚུལ་ཅི་ཞིག་བཟུང་ཡོད་པ་དེ་ཐག་གཅོད་
དཀའ་བ་ཞིག་རེད། ཁོང་ཚོ་ཚང་མས་མཐོང་ཆུང་གི་སྒོ་ནས་ཕོ་རོག་
གིས་བཤད་པའི་རི་བོ་བུ་རམ་ཤིང་བའི་སྐོར་གྱི་སྒྲུང་གཏམ་ཚང་མ་
སྐྱག་རྫུན་ཁོ་ན་རེད་ཟེར་མོད། འོན་ཀྱང་། ཁོང་ཚོས་ཁོ་གཞིས་ཀའི་
སྟེང་དུ་ལས་ཀ་ཅི་ཡང་མི་སྒྲུབ་ཀྱང་སྡོད་དུ་འཇུག་གི་ཡོད་ལ། ཁོ་ལ་
ཉིན་རེར་ལྦུ་རག་ཕོར་ཆུང་གང་རེའི་འཐུང་སྐལ་ཡང་སྦྱིན་གྱི་ཡོད།
རྨིག་ཆེན་གྱིས་རང་ཉིད་ཀྱི་རྨིག་པའི་རྨ་ཁ་སོས་མ་ཐག་ཏུ། ལས་
ཀར་སྔར་ལས་ཀྱང་སྡུག་རུས་བྱས། དྲང་མོར་བཤད་ན། ལོ་དེར་དུད་
འགྲོ་ཚང་མས་བྲན་གཡོག་བཞིན་དུ་ངལ་རྩོལ་བྱས་ཡོད། གཞིས་
ཀའི་རྒྱུན་ལྡན་གྱི་ལས་ཀ་དང་འཕྲུལ་ཁང་བསྐྱར་སྐྲུན་གྱི་ཀའི་སྟེང་དུ།
ད་དུང་ཟླ་བ་གསུམ་པའི་ནང་དུ་ལས་མགོ་བརྩམས་པའི་ཕག་ཕྲུག་
ཚོའི་སློབ་གྲྭ་འཛུགས་པའི་ལས་ཀའང་ལས་དགོས་ཀྱི་ཡོད། མཚམས་
ལ་ལར་ཟ་མ་འདང་ངེས་མེད་ཁར་ལས་ཀ་ཡུན་རིང་ལ་ལས་ཚེ་བཟོད་
དཀའ་བ་ཞིག་ཡིན་མོད། འོན་ཀྱང་། རྨིག་ཆེན་གྱི་འབད་བརྩོན་ལ་
ལྷོད་པ་མ་བྱུང་། ཁོའི་ལས་ཀ་དང་སྐད་ཆའི་སྟེང་ནས་ཁོའི་སྟོབས་
ཤུགས་དེ་སྔོན་མ་དང་མི་འདྲ་བའི་རྟགས་མཚན་ཅི་ཡང་རྙེད་རྒྱུ་མེད།
འོན་ཀྱང་། ཁོའི་ཕྱིའི་རྣམ་པའི་སྟེང་ནས་འགྱུར་བ་ཅུང་ཙམ་སླེབས་
ཡོད། ཁོའི་སྤུ་ཁར་སྔོན་ཆད་ལྟ་བུའི་བཀྲག་མདངས་མེད་ལ། བོངས་
ཆེ་བའི་འཕོངས་ཤ་དེ་ཡང་འཁུམས་སོང་བར་སྣང་། དུད་འགྲོ་གཞན་
པ་ཚོས། “དཔྱིད་ཀྱི་སྔོ་རྩྭ་སྐྱེས་ཡོང་ན་རྨིག་ཆེན་གྱི་ཤ་ཡང་ཡང་
བསྐྱར་ཕྱིར་རྒྱས་རྒྱུ་རེད།" ཟེར་མོད། འོན་ཀྱང་། དཔྱིད་ཀ་དངོས་སུ
སླེབས་ནའང་། རྨིག་ཆེན་ལ་ཚོ་འབུད་རྒྱུ་མ་བྱུང་། མཚམས་ལ་ལར་
ཁོས་རྡོ་གཏེར་ཁའི་ཡང་རྩེར་ཕྱོགས་པའི་ལ་ངོས་གཟར་མོ་དེ་ནས་རྡོ་
བ་ཆེན་པོ་རེ་སྟོབས་ཤུགས་ཡོད་ཚད་ཀྱིས་འདྲུད་སྐབས། ཁོ་རང་ཉིད་
ཀྱི་གཟུགས་པོ་རང་ཉིད་ཀྱི་རྐང་ཐོག་ཏུ་བཟུང་འདུག་མཁན་ནི་རང་
ཉིད་ཀྱི་འདུན་པ་ཆེན་པོ་དེ་ལས་གཞན་པ་ཅི་ཡང་མེད་པའི་ཚོར་བ་
བྱུང་།སྐབས་འདི་དག་ཏུའང་།ཁོའི་མཆུ་ཏོས།“ངས་སྔར་ལས་ཀྱང་ཧུར་
བརྩོན་བྱེད།" ཅེས་པའི་ཚིག་འབྲུ་འདི་དག་གི་རྣམ་པ་མངོན་ཐབས་
བྱེད་ཀྱི་ཡོད་མོད། ཁོའི་ལུས་ཕུང་དུ་སྒྲ་འབྱིན་པའི་ནུས་པ་ཅི་ཡང་ལྷག་
མི་འདུག བོང་རྒན་བཎ་རྒྱ་སྨིན་དང་རྒོད་མ་ཁི་ལོ་ཝིར་གཉིས་ཀྱིས་
ཡང་བསྐྱར་ཁོ་ལ་གཟུགས་པོ་ལ་བདག་པོ་རྒྱག་དགོས་སྐོར་བཤད་
མོད། ཁོས་དེར་དོ་སྣང་བྱས་མེད། ཁོའི་རང་ལོ་བཅུ་གཉིས་ལ་བུད་པའི་
སྐྱེས་སྐར་དེ་མི་འགྱངས་པར་སླེབས་ཀྱི་ཡོད་ནའང་། ཇི་སྲིད་ཁོས་ལས་
འཁྱུར་ངལ་གསོ་མ་བྱས་བར་དུ་དེ་སྲིད་རྡོ་བ་མང་བོ་ཞིག་གསོག་རྒྱུ་
ལས་དོན་དག་གཞན་པ་ཅི་ཞིག་བྱུང་རུང་ཁོས་ཁ་ཡ་བྱེད་རྩིས་མེད།
ལོ་དེའི་དབྱར་ཁའི་དགོང་ཁ་ཞིག་ལ། རྟ་ཕོ་རྨིག་ཆེན་ལ་དོན་
དག་ཅིག་བྱུང་བའི་གཏམ་འཆལ་ཞིག་གློ་བུར་དུ་གཞིས་ཀ་ཧྲིལ་བོར་
ཁྱབ། ཉིན་དེར་འཕྲུལ་ཁང་གི་ཕྱོགས་སུ་རྡོ་བ་ཁུར་བོ་རེ་འདྲེན་ཆེན་ཁོ་
གཅིག་པུ་ཕྱིན་པ་རེད། གཏམ་འཆལ་དེ་ཏག་ཏག་བདེན་པ་རེད་འདུག
སྐར་མ་འགའི་རྗེས་སུ་ཕུག་རོན་གཉིས་སྔ་ཕྱི་བྱས་ཏེ་འཕུར་ཡོང་ནས
གནས་ཚུལ་གསལ་བསྒྲགས་བྱས། "རྨིག་ཆེན་ཐང་ལ་འགྱེལ་འདུག
ཁོ་རྩིབས་སུ་ལོག་འདུག་ཅིང་ཡར་ལངས་ཐུབ་ཀྱི་མི་འདུག”
གཞིས་ཀའི་སྟེང་གི་དུད་འགྲོ་ཕལ་ཆེར་རླུང་ཤུགས་འཕྲུལ་འཁོར་
ཁང་ཡོད་སའི་དེའུ་འབུར་དེའི་ཕྱོགས་སུ་བརྒྱུགས། རྨིག་ཆེན་ནི་ཤིང་
རྟའི་འདྲུད་ཤིང་གཉིས་ཀའི་བར་དུ་འགྱེལ་འདུག་ལ་སྐེ་མདུན་དུ་འཐེན་
འདུག སྐབས་དེར་ཁོའི་མགོ་བོ་ཡར་ཙམ་ཡང་འགྱོགས་མི་ཐུབ་ལ།
མིག་གཉིས་འབུར་ཚུགས་སུ་གཅེར་འདུག་ཅིང་གཟུགས་པོའི་འགྲམ་
ངོགས་གཉིས་ཀ་རྔུལ་ཆུའི་ནང་དུ་ཚོས་འདུག ཁོའི་ཁ་ནང་ནས་ཁྲག་
དམར་གྱི་རྒྱུན་ཕྲ་མོ་ཞིག་བཞུར་བཞིན་འདུག ཁི་ལོ་ཝིར་ཁོའི་མདུན་
དུ་སླེབས་ནས་པུས་གཉིས་ཐང་ལ་ཟགས།
“རྨིག་ཆེན།” ཞེས་ཁོ་མོས་ངུ་འབོད་དང་བཅས། “ཁྱེད་ལ་ཅི་ཞིག་
བྱུང་སོང་།”
“ངའི་གློ་བས་མ་འདང་བ་རེད།” ཅེས་རྨིག་ཆེན་གྱིས་ཉམ་ཆུང་
བའི་སྐད་ཀྱིས་བཤད་དོན། “ད་ཅི་མི་སྐྱོན། ངས་བལྟས་ན་ང་མེད་
ནའང་ཁྱེད་ཚོས་རླུང་ཤུགས་འཕྲུལ་འཁོར་ཁང་འགྲུབ་པར་བྱེད་ཐུབ་
ཀྱི་རེད་སྙམ། ད་སྔ་རྡོ་བ་གང་འཚམས་ཤིག་བསགས་ཡོད། གང་ལྟར་
ང་ལ་ལས་ཀ་བྱེད་པའི་དུས་ཚོད་ཀྱང་ཟླ་བ་གཅིག་ཙམ་ལས་ལྷག་མེད།
ཁྱེད་ཚོར་སྐད་ཆ་དྲང་མོ་བཤད་ན། ངས་ལས་འཁྱུར་ངལ་གསོ་བྱེད་
རྒྱུར་རེ་ལྟོས་བྱས་ནས་བསྡད་ཡོད། ད་ལྟ་བཎ་རྒྱ་སྨིན་ཡང་ལོ་ན་མཐོ་
བས། ཁོང་ཚོས་གཅིག་བྱས་ན་ཁོ་ལའང་ང་དང་དུས་མཉམ་དུ་བགྲེས་
ཡོལ་བྱེད་བཅུག་ནས་ངའི་འདུག་རོགས་སུ་གཏོང་སྲིད།”
“ང་ཚོར་ད་ལྟ་རོགས་རམ་དགོས་ཀྱི་འདུག་ཡཱ།” ཅེས་ཁི་ལོ་ཝིར་
གྱིས་བྲེལ་འཚབ་ངང་། “རྒྱུགས་ཤིག གཅིག་རྒྱུགས་ནས་ལྕེ་གཉིས་ལ་
དོན་དག་བུད་པའི་གནས་ཚུལ་ཡར་ཞུ་བྱོས་ཤོག”
དུད་འགྲོ་གཞན་པ་ཚང་མ་གཞིས་ཁང་གི་ཕྱོགས་སུ་ལྕེ་གཉིས་
ལ་གནས་ཚུལ་ཡར་ཞུ་བྱེད་དུ་བརྒྱུགས། ཤུལ་དུ་ལྷག་པ་ནི་ཁི་ལོ་ཝིར་
དང་བཎ་རྒྱ་སྨིན་གཉིས་ཀ་ཁོ་ན་ཡིན་ཞིང་། བཎ་རྒྱ་སྨིན་གྱིས་ཅི་ཡང་
མི་སྨྲ་བར་རང་ཉིད་ཀྱི་རྔ་མ་རིང་བོ་དེས་སྦྲང་འབུ་མཐར་སྐྲོད་གཏོང་
བཞིན་རྨིག་ཆེན་གྱི་གམ་ནས་བསྡད།ཕལ་ཆེར་ཆུ་ཚོད་སྐར་མ་བཅོ་ལྔ་
ཙམ་གྱི་རྗེས་སུ་ཕག་པ་ལྕེ་གཉིས་ཀྱིས་སེམས་ཁུར་དང་གདུང་སེམས་
མཉམ་སྐྱེད་ཀྱི་རྣམ་པ་སྟོན་བཞིན་སླེབས། ཁོས་ཟེར་ན། གནའ་ཕོ་བློན་
གྱིས་གཞིས་ཀ་འདིའི་སྟེང་གི་ཆེས་བློ་དཀར་པའི་ལས་ཀ་པ་གཅིག་གི་
སྟེང་དུ་འདི་ལྟ་བུའི་སྟབས་མ་ལེགས་པའི་དོན་དག་ཅིག་བྱུང་བ་མཁྱེན་
རྗེས་ཐུགས་ཁུར་ཆེན་པོ་གནང་གི་འདུག་ལ། ཁོང་གིས་རྨིག་ཆེན་
ཝིས་ལིན་གྲོང་གི་སྨན་ཁང་དུ་སྨན་བཅོས་བྱེད་པར་གཏོང་རྒྱུའི་བཀོད་
སྒྲིག་ཀྱང་བྱས་ཟིན་ཟེར། དོན་འདི་ཐོས་རྗེས་དུད་འགྲོ་ཚོ་ཚམ་ཚོམ་
དུ་གྱུར། མཱོ་ལིས་དང་གངས་དཀར་གཉིས་ལས་གཞན་པའི་དུད་འགྲོ་
གཅིག་ཀྱང་གཞིས་ཀ་འདི་དང་བྲལ་མྱོང་མེད་ལ། ཁོང་ཚོའི་བློ་མཐུན་
རྨས་མ་འདི་འགྲོ་བ་མིའི་རིགས་ཀྱི་ལག་ཏུ་འཇོག་རྒྱུར་འདོད་པ་མེད།
གང་ལྟར། ལྕེ་གཉིས་ཀྱིས་དུད་འགྲོ་ཚོ་ལ་རྨིག་ཆེན་གྱི་རྨས་སྐྱོན་དེར་
གཞིས་ཀའི་ནང་ནས་སྨན་བཅོས་བྱེད་པ་ལས་ཝིས་ལིན་གྲོང་གི་དུད་
འགྲོ་གཤག་བཅོས་ལག་རྩལ་གྱིས་སྨན་བཅོས་བྱས་ན་ཕན་ཐོགས་
ཡོད་ཚུལ་བཤད་དེ་ལས་སླ་བོའི་སྒོ་ནས་གོ་སྐོན་བློ་འགུག་བྱས། ཆུ་
ཚོད་ཕྱེད་ཀ་ཙམ་གྱི་རྗེས་སུ་རྨིག་ཆེན་ལ་ཅུང་དྲག་སྐྱེད་བྱུང་། སྐབས་
དེར་ཁོ་རང་ཉིད་ཀྱི་སུག་བཞིའི་སྟེང་དུ་ལངས་ཐུབ་དཀའ་ལ།ཁོས་རྐང་
བ་གྱོལ་བཞིན་ཕྱིར་རྟ་ཁང་དུ་ཕྱིན་པ་དང་། དེར་ཁི་ལོ་ཝིར་དང་བཎ་
རྒྱ་སྨིན་གྱིས་ཁོ་ལ་སོག་མའི་ཉལ་ས་བདེ་མོ་ཞིག་གྲ་སྒྲིག་བྱས།
དེའི་རྗེས་ཀྱི་ཉིན་གཉིས་ཀྱི་རིང་ལ། རྨིག་ཆེན་རྟ་ཁང་གི་ནང་ནས་
ངལ་གསོས་ནས་བསྡད། ཕག་པ་ཚོས་ཁྲུས་ཁང་གི་སྨན་སྒམ་ནང་
ནས་རྙེད་པའི་མདོག་གློ་ཁ་ཅན་གྱི་སྨན་ཞིག་བསྐུར་ཡོང་ཞིང་། ཁི་
ལོ་ཝིར་གྱིས་ཁོ་ལ་སྨན་འདི་ཟ་མ་ཟོས་རྗེས་སུ་ཉིན་རེར་ཐེངས་གཉིས་
རེ་བླུད་ཀྱི་ཡོད། དགོང་མོ་ཁོ་མོ་རྟ་ཁང་དུ་ཐང་ལ་ཉལ་ནས་ཁོ་ལ་སྐད་
ཆ་བཤད་ཀྱི་ཡོད་ལ། བཎ་རྒྱ་སྨིན་གྱིས་ཁོ་ལ་སྦྲང་འབུ་སྲུང་རོགས་
བྱེད་ཀྱི་ཡོད། རྨིག་ཆེན་གྱིས་དོན་དག་ཅི་ཞིག་བྱུང་བ་དེའི་ཐད་ལ་
ནོངས་འགྱོད་མེད་སྐད་བརྗོད་ཀྱི་ཡོད། ཁོས་རང་ཉིད་ད་ཐེངས་སངས་
དྲག་བྱུང་སོང་ན། ད་དུང་མུ་མཐུད་དུ་ལོ་གསུམ་ལ་འདུག་ཐུབ་རྒྱུའི་
རེ་འདུན་འཆང་གི་ཡོད་ལ། སྤང་ཐང་ཆེན་པོ་དེའི་ཟུར་གཅིག་ཏུ་ལྷིང་
འཇགས་ཀྱི་འཚོ་བ་ཞིག་རོལ་བར་ངང་སྒུག་བྱེད་ཀྱི་ཡོད། དེ་ནི་ཁོང་ལ་
མཚོན་ན་རང་ཉིད་ཀྱིས་སློབ་སྦྱོང་བྱས་ཏེ་རང་ཉིད་ཀྱི་ཀླད་པ་ཡར་རྒྱས་
སུ་གཏོང་བའི་ཁོམ་ལོང་བྱུང་བ་ཐོག་མ་དེ་ཡིན་ངེས།ཁོས་ཟེར་ན།ཁོའི་
ཚེ་མཇུག་གི་དུས་ཚོད་ཡོངས་རྫོགས་ཤུལ་ལུས་ཀྱི་གསལ་བྱེད་ཡི་གེ་
ཉི་ཤུ་རྩ་གཉིས་པོ་སློབ་སྦྱོང་བྱེད་ཆེད་དུ་གཏོང་རྒྱུར་སེམས་ཐག་བཅད་
ཡོད་ཟེར།
དེ་ལྟ་ནའང་། བཎ་རྒྱ་སྨིན་དང་ཁི་ལོ་ཝིར་གཉིས་ཀ་ལས་ཀ་གྲོལ་
རྗེས་སུ་མ་གཏོགས་ཁོ་དང་མཉམ་དུ་འདུག་ཐུབ་ཀྱི་མེད། དོས་སྐྱེལ་
འཁོར་ལོ་དེ་ཉི་མའི་དཀྱིལ་ཞིག་ཏུ་ཁོ་ལེན་པར་སླེབས། དུད་འགྲོ་ཚང་
མས་ཕག་པ་ཞིག་གི་ལྟ་སྐུལ་འོག་ཏུ་ཉུང་མའི་ཞིང་ཁར་ཡུར་མ་ཡུར་
བཞིན་བཞིན་པའི་སྐབས་སུ། གཞིས་ཁང་གི་ཕྱོགས་ནས་བཎ་རྒྱ་སྨིན་
གྱིས་བོང་སྐད་ལྷང་ལྷང་སྒྲོག་བཞིན་ཚུར་རྒྱུག་ཤར་ལོད་ཡོང་གི་འདུག་
པ་མཐོང་བས་ཚང་མའི་སེམས་ལ་ཡ་མཚན་སྐྱེས། འདི་ནི་ཚང་མས་
བཎ་རྒྱ་སྨིན་བྲེལ་འཚབ་ལངས་པ་མཐོང་བ་ཐེངས་དང་པོ་ཡིན་ལ། ཁོ་
རྒྱུག་ཤར་ལོད་པ་མཐོང་བའང་ཐོག་མ་ཡིན། “མགྱོགས་པོ། མགྱོགས་
པོ།” ཞེས་ཁོས་སྐད་རྒྱག་དོན། “ད་ལྟ་ཉིད་དུ་ཤོག་དང་། ཁོང་ཚོས་རྨིག་
ཆེན་གཅིག་ཏུ་འཁྲིད་ཀྱིན་འདུག" ཕག་པའི་བཀའ་ལའང་སྒུག་ཁོམ་
མ་བྱུང་བར་དུད་འགྲོ་ཚང་མས་ལས་མཚམས་བཞག་སྟེ་ཕྱིར་གཞིས་
ཁང་གི་ཕྱོགས་སུ་བརྒྱུགས།དངོས་གནས་རེད་འདུགར་སྐོར་གྱི་ནང་དུ་
རྟ་གཉིས་ཀྱིས་དྲངས་པའི་སྒམ་གཟུགས་དོས་འཁོར་ཆེན་པོ་ཞིག་འདུག
དོས་འཁོར་གྱི་འགྲམ་ངོས་གཉིས་སུ་ཡི་གེ་བྲིས་འདུག་ལ། མདུན་གྱི་
ཁ་ལོ་བའི་འདུག་སྟེགས་སྟེང་དུ་གདོང་ལ་གཡོ་སྒྱུའི་རང་མདངས་ཤར་
ཞིང་མགོ་ལ་སྤོལ་རྩེད་ཞྭ་ལེབ་གོན་པའི་སྐྱེས་པ་ཞིག་བསྡད་འདུག
རྨིག་ཆེན་གྱི་རྟ་ཁང་སྟོང་བ་རེད་འདུག
དུད་འགྲོ་ཚང་མ་དོས་འཁོར་གྱི་མཐའ་རུ་རུབ་ནས། “བདེ་མོ།
རྨིག་ཆེན་བདེ་མོ།” ཞེས་སྐད་གཤིབ་ཀྱིས་སྨྲས།
“གླེན་རྒན་ཚོ། ཨ་གླེན་རྒན་ཚོ།” ཞེས་བོང་རྒན་བཎ་རྒྱ་སྨིན་
གྱིས་ཁོང་ཚོའི་མཐའ་རུ་སྐོར་རྒྱུག་ངང་རང་ཉིད་ཀྱི་རྨིག་པ་ཆུང་ཆུང་
དེ་ས་ལ་རྡེབ་བཞིན། “ཨ་གླེན་རྒན་ཚོ། ཁྱེད་ཚོས་དོས་འཁོར་གྱི་ཕྱི་
ངོས་སུ་ཅི་ཞིག་བྲིས་འདུག་པ་མཐོང་གི་མི་འདུག་གམ།"
དེས་དུད་འགྲོ་ཚང་མའི་ཤོད་མཚམས་བཅད་དེ་འཇམ་ཅག་གེར་
བཏང་། ར་མ་སྨུག་རིལ་གྱིས་འདོན་གྲབས་བྱེད་བཞིན་པའི་སྐབས་
དེར། བཎ་རྒྱ་སྨིན་གྱིས་ཁོ་མོ་འགྲམ་དུ་དེད་རྗེས་འཇམ་ཐིང་ཐིང་གི་
མཁའ་དབུགས་ནང་དུ་འདི་ལྟར་བཀླགས།
“ ‘ཝིས་ལིན་གྲོང་གི་ཨལ་ཧྥེར་སཱ་མོན་ཚང་གི་རྟ་བཤའ་ཁང་དང་
སྤྱིན་རིགས་བཟོ་གྲྭ། པགས་པ་དང་རུས་པ་ཉོ་སྡུད་བྱ་ས།” དེ་ཟེར་ན་
ཅི་ཞིག་ཡིན་པ་ཁྱེད་ཚོས་ཧ་གོ་ཡི་འདུག་གམ། ཁོང་ཚོས་རྨིག་ཆེན་
གསོད་རྒྱུ་འཁྲིད་བཞིན་འདུག་ཡ།”
དུད་འགྲོ་ཚོའི་ཁྲོད་ནས་འཇིགས་སྐྲག་གི་ངུ་འབོད་ལྡིར་ལྡིར་དུ་
གྲག་བྱུང་། སྐབས་དེར་དོས་འཁོར་ཁ་ལོ་བས་རང་ཉིད་ཀྱི་རྟ་ལ་ལྕག་
ཚན་གྱིས་བྲབས་པ་ན། རྟ་བོ་གཉིས་ཀྱིས་གོམ་སྟབས་མཉམ་ལེན་
བྱེད་བཞིན་དོས་འཁོར་དྲུད་དེ་རྫིག་ཉམས་དང་བཅས་ར་སྐོར་ལས་
ཕྱིར་བུད་ནས་ཕྱིན་སོང་། དུད་འགྲོ་ཚང་མས་སྐད་ཤུགས་ཆེན་པོས་ངུ
འབོད་བྱེད་བཞིན་དོས་འཁོར་གྱི་རྗེས་སུ་བརྒྱུགས་པ་དང་། ཁི་ལོ་ཝིར་
དུད་འགྲོ་ཚང་མའི་སྔུན་ན་རྒྱུག་གི་འདུག དོས་འཁོར་གྱིས་མགྱོགས་
ཚད་མཐོ་རུ་གཏོང་མགོ་བརྩམས། ཁི་ལོ་ཝིར་གྱིས་རང་ཉིད་ཀྱི་ཚེ་ཞིང་
ལྷོད་པའི་སུག་བཞི་བཙན་གྱིས་གཡུག་ཐབས་བྱས་པས་ད་གཟོད་བང་
རྒྱུག་བྱེད་ཐུབ་པ་བྱུང་། ཁོ་མོས། “རྨིག་ཆེན། རྨིག་ཆེན། རྨིག་ཆེན།”
ཞེས་ངུ་འབོད་བྱས། སྐབས་དེར། རྨིག་ཆེན་གྱིས་རྒྱབ་ཕྱོགས་ནས་གྲག་
ཡོང་བའི་འབོད་སྐད་ཐོས་པ་དང་འདྲ་བར། གདོང་གཞུང་དུ་ཐ་གུས་
བཅིངས་པའི་ཁོའི་ངོ་གདོང་དེ་དོས་འཁོར་གྱི་རྒྱབ་ཕྱོགས་དྲ་མ་ལས་
ཅུང་ཙམ་མངོན་བྱུང་།
“རྨིག་ཆེན།” ཞེས་ཁི་ལོ་ཝིར་གྱིས་འཇིགས་སྔངས་ཀྱི་ངུ་འབོད་
ངང་། “རྨིག་ཆེན། མར་བོབས་ཤིག མྱུར་དུ་མར་བོབས་ཤིག ཁོང་ཚོས་
ཁྱེད་གསོད་སར་འཁྲིད་ཀྱིན་འདུག”
དུད་འགྲོ་ཚང་མས་མཉམ་དུ། “མར་བོབས་ཤིག རྨིག་ཆེན། མར་
བོབས་ཤིག" ཅེས་ངུ་འབོད་བསྒྲགས། འོན་ཀྱང་། སྐབས་དེར་དོས་
འཁོར་དེས་མྱུར་ཚད་གཞི་ནས་ཇེ་མགྱོགས་སུ་བཏང་ཟིན་ལ་ཁོང་ཚོ་
དང་བར་ཐག་ཇེ་རིང་ནས་ཇེ་རིང་རེད། ཁི་ལོ་ཝིར་གྱིས་ཅི་ཞིག་བཤད་
པ་དེ་རྨིག་ཆེན་གྱིས་གོ་ཡོད་མེད་མི་ཤེས། གང་ལྟར། ཡུད་ཙམ་རྗེས་
ནས་ཁོའི་གདོང་བ་དྲ་མའི་ནང་ནས་མི་མངོན་པར་གྱུར་ཅིང་། དེ་དང་
ཆབས་ཅིག་ཏུ་དོས་འཁོར་གྱི་ནང་ནས་རྨིག་པས་རྡེབ་པའི་སྒྲ་ཆེན་པོ་
ཞིག་གྲག་ཡོང་། ཁོས་འཕྲ་ཡིས་བརྒྱབ་ནས་ཕྱིར་འབུད་ཐབས་བྱེད་
བཞིན་འདུག དུས་ཡུན་གང་འཚམས་ཕྱིན་སོང་ལ། ད་ལྟ་རྨིག་ཆེན་གྱི་
འཕྲ་ཡིས་དོས་འཁོར་དེ་དུམ་བུ་བཅོ་བརྒྱད་དུ་བཏང་ཡོད་ཚོད་ཡིན།
བློ་ཕམ་པ་ཞིག་ལ། ཁོའི་སྟོབས་ཤུགས་དེ་ཁོང་དང་ཡོངས་སུ་ཁ་བྲལ་
ནས་ཕྱིན་འདུག་ལ། ཅུང་ཙམ་རྗེས་ནས་ཁོའི་རྐང་འཕྲ་ལག་འཕྲ་རྒྱག་
པའི་སྒྲ་ཡང་ཇེ་དམའ་ནས་ཇེ་དམའ་རུ་གྱུར། ཅི་བྱ་གཏོལ་བྲལ་དུ་གྱུར་
བའི་དུད་འགྲོ་ཚོས་དོས་འཁོར་འདྲུད་མཁན་གྱི་རྟ་བོ་གཉིས་ལ་ཞུ་བ་
བྱེད་མགོ་བརྩམས། “བློ་མཐུན་རྣམ་པ། བློ་མཐུན་པ།” ཞེས་ཁོང་ཚོས་
སྐད་ཅོར་རྒྱག་དོན། “ཁྱེད་ཚོས་རང་ཉིད་ཀྱི་སྤུན་ཟླ་གསོད་སར་མ་ཁྲིད་
རོགས།” འོན་ཀྱང་། ཅོལ་ཆུང་ཡིན་དྲགས་ནས་ཅི་ཞིག་འབྱུང་གི་ཡོད་
པའང་ཧ་གོ་ཡི་མེད་པའི་གླེན་ཕྲུག་དུད་འགྲོ་དེ་གཉིས་ཀྱིས། རྣ་བ་རྒྱབ
ཕྱོགས་སུ་གཏད་རྗེས་རང་ཉིད་ཀྱི་གོམ་ཁ་ཇེ་མགྱོགས་སུ་བཏང་ནས་
བརྒྱུགས། དྲ་མའི་ནང་ནས་རྨིག་ཆེན་གྱི་ངོ་གདོང་ཡང་བསྐྱར་མཐོང་
རྒྱུ་མ་བྱུང༌། འགོར་འགོར་བའི་རྗེས་སུ་གཅིག་གི་སེམས་སུ་ཨ་ཤིང་ལྔ་
བསྒྲིགས་ཅན་གྱི་སྒོ་ཆེན་དེ་རྒྱག་རྒྱུ་སེམས་སུ་དྲན། འོན་ཀྱང་། སྐད་
ཅིག་རྗེས་མའི་ནང་དུ་དོས་འཁོར་དེ་གཞི་ནས་སྒོ་ཆེན་བརྒྱུད་ནས་
ཐོན་འགྲོ་ཡི་འདུག་ལ། མི་འགྱངས་པར་མི་རྟ་ཚང་མ་ལམ་ཆེན་གྱི་
སྣེ་ནས་མི་མངོན་པར་གྱུར། དུས་དེ་ནས་བཟུང་རྨིག་ཆེན་གཏན་དུ་
མཐོང་རྒྱུ་མ་བྱུང་།
ཉིན་གསུམ་གྱི་རྗེས་སུ། རྟ་ཞིག་ལ་བྱེད་རུང་བའི་སྨན་བཅོས་ཡོད་
ཚད་བྱས་ཀྱང་ཕན་ངོ་མ་ཐོན་པར། ཝིས་ལིན་གྲོང་གི་སྨན་ཁང་ཞིག་
ཏུ་ཁོང་སྐུ་གྲོངས་སོང་བའི་གསལ་བསྒྲགས་བྱས། གནས་ཚུལ་འདི་
གསལ་བསྒྲགས་བྱེད་དུ་ལྕེ་གཉིས་སླེབས། ཁོས་ཟེར་ན་རྨིག་ཆེན་གྱི་ཚེ་
མཇུག་གི་དུས་ཚོད་ཁག་གི་ནང་དུ་ཁོ་ཁོའི་འགྲམ་དུ་ཡོད་ཟེར།
“དེ་ནི་བདག་གིས་མཐོང་བའི་དོན་དག་ཡོད་ཚད་ཀྱི་ནང་ནས་
ཆེས་ཡིད་འགུལ་ཐེབས་པའི་དོན་དག་དེ་རེད།” ཅེས་ལྕེ་གཉིས་ཀྱིས་
རང་ཉིད་ཀྱི་ཕག་སྡེར་གྱིས་གདོང་གི་མིག་ཆུ་འབྱིད་བཞིན་བཤད་
དོན། “ཁོས་དབུགས་ཀྱི་མཐའ་མ་ལེན་བཞིན་པའི་སྐབས་དེར་ང་
ཁོང་གི་ཉལ་ཁྲིའི་གམ་དུ་ཡོད། ཆེས་མཐའ་མཇུག་ཏུ་ཁོའི་ལུས་ཀྱི་
སྟོབས་ཤུགས་ཡོངས་སུ་ཉམས་ནས་སྐད་ཆ་ཙམ་ཡང་ཤོད་དཀའ་བའི་
སྐབས་དེར། ཁོས་ངའི་རྣ་ནང་དུ་ཁོ་ལ་ནོངས་འགྱོད་ཅིག་ཡོད་པ་ནི་
རླུང་ཤུགས་འཕྲུལ་འཁོར་ཁང་མ་འགྲུབ་གོང་དུ་འཆི་དགོས་པ་དེ་རེད་
ཟེར། ‘མདུན་སྐྱོད་བྱོས། བློ་མཐུན།’ ཞེས་ཁོས་ངའི་རྣ་ནང་དུ་བཤད་
དོན། ‘གསར་བརྗེའི་ཆེད་དུ་མདུན་སྐྱོད་བྱོས། དུད་འགྲོའི་གཞིས་ཀ་
སྐུ་ཚེ་བརྟན་པར་ཤོག བློ་མཐུན་གནའ་ཕོ་བློན་སྐུ་ཚེ་བརྟན་པར་ཤོག
གནའ་ཕོ་བློན་ནི་རྟག་ཏུ་འགྲིག་ཡོད།” འདི་དག་ནི་ཁོའི་ཆེས་མཐའ་
མའི་གཏམ་ཡིན།བློ་མཐུན་རྣམ་པ་ཚོ།”
སྐབས་འདིར་ལྕེ་གཉིས་ཀྱི་སྡུག་སྣང་གི་རྣམ་འགྱུར་དེ་གློ་བུར་
དུ་འགྱུར་སོང་། ཁོ་ཅུང་ཙམ་ལ་ཁུ་སིམ་མེར་བསྡད་ཅིང་། སྐད་ཆ་མུ་
མཐུད་དུ་མ་བཤད་གོང་ཁོའི་མིག་ཟུང་ཆུང་ཆུང་གིས་དོགས་པའི་རྣམ་
འགྱུར་དང་བཅས་ཕར་ཚུར་ཚང་མར་མིག་བཤེར་ཞིག་བྱས།
ཁོས་ཟེར་ན། རྨིག་ཆེན་ཁྲིད་སོང་བའི་སྐོར་ལ་ཆེས་གླེན་རྟགས
ཚ་ལ་ཆེས་ཐབས་རྡུགས་པའི་གཏམ་འཆལ་ཞིག་ཁྱབ་ཡོད་འདུག་
ཟེར་ལ། དུད་འགྲོ་འགའ་རེས་རྨིག་ཆེན་སྐྱེལ་བྱེད་ཀྱི་དོས་འཁོར་སྟེང་དུ།
“རྟ་བཤའ་ཁང་།" ཞེས་བྲིས་ཡོད་པ་རྒྱུ་མཚན་དུ་བྱས་ཏེ། རྨིག་ཆེན
གསོད་རྒྱུར་ཁྲིད་སོང་བའི་མཇུག་སྡོམ་འགོད་པར་བྲེལ་འདུག་ཟེར།
འདི་ནི་ཆེས་བློ་ཡུལ་དུ་མི་ཤོང་བ་ཞིག་རེད་ལ། དུད་འགྲོ་སུ་ཞིག་འདི་
འདྲའི་གླེན་རྟགས་ཚ་བ་ཡོད་དམ་ཞེས་ལྕེ་གཉིས་ཀྱིས་མུ་མཐུད་དུ་
འདྲི་དོན། ཁོང་ཚོས་རང་ཉིད་ཀྱི་བརྩེ་བའི་གཙོ་འཛིན་གནའ་ཕོ་བློན་
ཅི་འདྲ་ཡིན་པ་འདི་ལས་དགའ་ཙམ་ཤེས་ངེས་མ་རེད་དམ། ཞེས་ཁོས་
མི་འདོད་པའི་སྐད་ངན་དང་བཅས་མཇུག་མ་ཕར་གཅུ་ཚུར་གཅུ་བྱེད་
བཞིན་ལྡོག་འདྲི་བྱས། འོན་ཀྱང་། ཁོས་བཏབ་པའི་འགྲེལ་བཤད་ལན་
ནི་ཧ་ཅང་སྟབས་བདེ་ཞིག་རེད། ཁོས་ཟེར་ན། དོས་འཁོར་དེ་སྔོན་ཆད་
བཤས་ར་ཞིག་གི་ཡིན་ལ་རྗེས་སུ་དུད་འགྲོ་སྨན་ཁང་ཞིག་གིས་ཉོས་
པ་དང་། དོས་འཁོར་སྟེང་གི་མིང་རྙིང་བ་དེ་ད་དུང་བསུབ་རྒྱུ་མ་བྱུང་བ་
རེད་ཟེར་ལ། རྒྱུ་མཚན་འདི་འདྲ་ཞིག་གི་འོག་ནས་གོ་ནོར་ཐེབས་པ་
རེད་ཟེར།
དུད་འགྲོ་ཚོས་གནས་ཚུལ་འདི་ཐོས་རྗེས་དགའ་ཚོར་དཔག་མེད་
སྐྱེས་བྱུང་། དེ་ནས་ལྕེ་གཉིས་ཀྱིས་མུ་མཐུད་དུ་རྨིག་ཆེན་ཤི་གྲབས་
ཡོད་སྐབས་ཀྱི་གནས་ཚུལ། ཁོ་ལ་ཡིད་སྨོན་སྐྱེ་འོས་པའི་ནད་གཡོག་
ག་འདྲ་བྱས་ཚུལ། ཁོའི་རིན་གོང་ཧ་ཅང་མཐོ་བའི་སྨན་རིན་ཡོད་ཚད་
གནའ་ཕོ་བློན་གྱིས་ཚམ་ཚོམ་ཅི་ཡང་མེད་པར་སྤྲད་ཚུལ་སོགས་
གཅིག་གཅིག་གཉིས་གཉིས་ཀྱིས་ཞིབ་བཤད་བྱས་པ་ན། ཁོང་ཚོས་
རང་ཉིད་ཀྱི་བློ་མཐུན་གྱི་ཆེད་དུ་སྐྱེས་པའི་དོགས་པ་དང་སེམས་སྡུག་
ཡོད་ཚད།མ་མཐའ་ཡང་རྨིག་ཆེན་ཁོང་ཉིད་དགའ་དགའ་སྤྲོ་སྤྲོའི་ངང་
ཚེ་ལས་འདས་སོང་ཨང་སྙམ་པའི་དྲན་ཚུལ་འདིས་ཡོངས་སུ་བཀབ།
དེ་རྗེས་ཀྱི་གཟའ་ཉི་མའི་ཚོགས་ཆེན་ཐོག་ཏུ་གནའ་ཕོ་བློན་ཕེབས་
ནས་རྨིག་ཆེན་གྱི་ཆེད་དུ་མྱ་ངན་བརྗོད་ཚིག་ཕུལ། ཁོས་ཟེར་ན། ཁོང་
ཚེའི་ཚེ་འདས་བློ་མཐུན་གྱི་སྐུ་ཕུང་ཕྱིར་གཞིས་ཀ་རུ་འཁྱེར་ཡོང་ནས་
དུར་འཇུག་བྱེད་ཐབས་བྲལ་བས། ཁོས་གཞིས་ཀའི་ལྡུམ་རའི་ནང་
ནས་མེ་ཏོག་གི་ཕྲེང་བ་ཆེན་པོ་ཞིག་བཟོས་ཏེ་མར་རྨིག་ཆེན་གྱི་བང་
སོའི་མདུན་དུ་འབུལ་རྒྱུ་བསྐུར་ཡོད་ཟེར་ཞིང་། ཉི་མ་ཁ་ཤས་ཀྱི་རྗེས་
སུ་ཕག་པ་ཚོས་རྨིག་ཆེན་གྱི་རྗེས་དྲན་ཆེད་དུ་ཟས་སྟོན་ཞིག་གཤོམ་རྒྱུ་
བྱས་ཡོད་ཟེར། གནའ་ཕོ་བློན་གྱིས་ཁོང་གི་གཏམ་བཤད་ཀྱི་མཇུག་དེ་
རྨིག་ཆེན་ཆེས་དགའ་སའི་འབོད་ཚིག་གཉིས་ཏེ། “ངས་སྔར་ལས་ཧུར་
བརྩོན་བྱེད།” ཅེས་པ་དང་། “གནའ་ཕོ་བློན་ནི་རྟག་ཏུ་འགྲིག་ཡོད།”
ཅེས་པ་གཉིས་དྲན་གསོ་བྱེད་པའི་སྒོ་ནས་བསྡུས་ཤིང་། རྗེས་ཕྱོགས་
དུད་འགྲོ་རེ་རེས་འབོད་ཚིག་འདི་གཉིས་ཀ་རང་ཉིད་ཀྱི་འབོད་ཚིག་ཏུ་
བསྒྱུར་ནས་ལག་ལེན་བྱེད་དགོས་ཟེར།
གཏན་འཁེལ་བྱས་ཟིན་པའི་ཟས་སྟོན་གྱི་ཉིན་མོ་དེར། ཝིས་ལིན་
གྲོང་ནས་ཟས་རིགས་སྐྱེལ་འདྲེན་འཁོར་ལོ་ཞིག་གིས་ཤིང་སྒམ་ཆེན་
པོ་ཞིག་བསྐྱལ་ནས་སླེབས། དགོང་མོ་དེར་གླུ་དབྱངས་ལེན་པའི་སྒྲ་
ཆེན་པོ་གྲག་བྱུང་ལ། དེར་མཐུད་ནས་རྩུབ་རེག་དང་ལྡན་པའི་ཁ་རྩོད་
འདྲ་བ་ཞིག་བྱུང་ཞིང་། ཆུ་ཚོད་བཅུ་གཅིག་པ་ཡས་མས་སུ་ཤེལ་ཆས་
བཅགས་པའི་སྒྲ་ཆེན་པོ་ཞིག་གིས་འུར་འུར་ཟིང་ཟིང་འདིའི་མཇུག
བསྡུས། ཕྱི་ཉིན་ཉིན་གུང་བར་དུ་གཞིས་ཁང་ནང་ནས་གྲག་འགུལ་ཅི་
ཡང་མ་བྱུང་ལ།ཕག་པ་ཚོས་ཁོང་ཚོར་ཡང་བསྐྱར་ཆང་རག་སྒམ་གང་
ཉོ་བའི་དངུལ་ཞིག་གང་ནས་བཙལ་རུང་བཙལ་ཡོང་ཡོད་པའི་གཏམ་
འཆལ་ཞིག་ཁྱབ་མགོ་བརྩམས།

བཅུ།

ལོ་ངོ་མང་བོ་ཞིག་འདས་སོང་། དུས་ཚིགས་རེ་རེ་བཞིན་ཚུར་
ཡོང་ནས་རེ་རེ་བཞིན་ཕར་ཕྱིན་ཚེ།ཚེ་ཐག་ཐུང་བའི་དུད་འགྲོའི་མི་ཚེ་
དེ་འཕུར་བ་ལྟར་མགྱོགས། སྐབས་ཤིག་ཏུ། རྒོད་མ་ཁི་ལོ་ཝིར་དང་བོང་
རྒན་བཎ་རྒྱ་སྨིན་། ཕོ་རོག་མཱོ་སེ་སི་དང་ཕག་པ་ཚོ་ཕུད། གསར་བརྗེའི་
སྔོན་གྱི་སྤྱི་ཚོགས་རྙིང་བ་དེ་ག་འདྲ་ཡིན་པ་ཤེས་མཁན་མེད་པའི་དུས་
ཤིག་ཏུ་སླེབས།
ར་མ་སྨུག་རིལ་གྲོངས་སོང་ལ། དེ་བཞིན་སྒོ་ཁྱི་དྲིལ་སྔོན་དང་
རྒྱ་སེ། སྡེར་རྣོ་བཅས་ཀྱང་ཚེ་ལས་འདས་སོང་། ལྗོན་སི་ཡང་གྲོངས་
སོང་ལ། ཁོ་རང་རྫོང་འདིའི་ས་ཆ་གཞན་པ་ཞིག་གི་ར་བཟི་པ་བདག་
སྐྱོང་ཁང་ཞིག་ནས་ཚེ་ལས་འདས་པ་ཡིན་སྐད། གངས་དཀར་གྱི་སྐོར་
བརྗེད་ཟིན་ལ། རྨིག་ཆེན་ཡང་ངོ་ཤེས་མཁན་རེ་ཟུང་གིས་མ་གཏོགས་
ཚང་མས་བརྗེད་ཟིན། ཁི་ལོ་ཝིར་ནི་ཁ་ད་ལྟ་ཤ་རྩ་ལྷོད་པའི་རྒོད་རྒན་
ཞིག་ཏུ་གྱུར་འདུག་ལ། ཁོ་མོའི་རུས་ཚིགས་ཚང་མ་སྲ་མོར་གྱུར་ཡོད་
པ་མ་ཟད་མིག་གཉིས་ཀྱང་ཆུ་ལུག་ལུག་ཅིག་ཏུ་གྱུར་འདུག ཁོ་མོའི་
ལས་འཁྱུར་ངལ་གསོའི་དུས་ཡུན་རང་ལོ་གཉིས་ཀྱིས་བརྒལ་ཡོད་པ་
རེད། འོན་ཀྱང་། དོན་དམ་པར་དུད་འགྲོ་གཅིག་ཀྱང་བགྲེས་ཡོལ་དུ་
སོང་མྱོང་མེད། སྤང་ཐང་གི་སྣེ་ཟུར་ཞིག་ཏུ་ལས་འཁྱུར་ངལ་གསོ་ལ་
ཕེབས་པའི་དུད་འགྲོ་ཚོའི་ཆེད་དུ། རྩྭ་ས་ཟུར་འཇོག་བྱེད་རྒྱུའི་སྐད་
ཆ་དེ་ཡང་རིམ་བཞིན་གླེང་རྒྱུ་མེད་པར་གྱུར། གནའ་ཕོ་བློན་ནི་ད་ལྟ་
རྡོ་ཚད་ཉེར་བཞི་ཅན་གྱི་ཕོ་ཕག་ཆེན་པོ་ཞིག་ཏུ་གྱུར་ཡོད། ཕག་པ་
ལྕེ་གཉིས་ནི་ཧ་ཅང་རྒྱགས་པ་ཆགས་པའི་རྐྱེན་གྱིས་མིག་ལྤགས་ཀྱི་
གསེབ་ནས་ཕྱི་ལོགས་ཀྱི་འཇིག་རྟེན་མཐོང་དཀའ་བའི་ཚོད་དུ་སླེབས།
འགྱུར་བ་ཅི་ཡང་མ་ཐེབས་པར་ཡོད་པ་ནི་བོང་རྒན་བཎ་རྒྱ་སྨིན་ཁོ་ན་
ཡིན་ཞིང་། ཁོའི་གདོང་མཆུའི་སྤུ་རྣམས་སྔོན་ལས་ཀྱང་དཀར་སྐྱ་རུ་
གྱུར་ཡོད་པ་མ་གཏོགས་གཞན་པའི་འགྱུར་བ་ཅི་ཡང་ཐེབས་མེད་ལ།
རྨིག་ཆེན་གྲོངས་པ་ནས་བཟུང་། ཁོ་སྔར་ལས་ཀྱང་སྐུ་རླུང་ཚ་ལ་སྨྲ་བ་
ཉུང་བ་ཞིག་ཏུ་གྱུར་ཡོད།
གཞིས་ཀའི་སྟེང་གི་སྲོག་ཆགས་ཀྱི་གྲངས་འབོར་ནི་སྔོན་ཆད་རེ་
ལྟོས་བྱས་པ་དེ་འདྲ་ཞིག་མང་བོ་ཆགས་མེད་ནའང་། དེང་སང་སྲོགས་
ཆགས་ཀྱི་གྲངས་འབོར་གང་ལྟར་འཕེལ་རྒྱས་བྱུང་ཡོད། དུད་འགྲོ་མང་
བོ་ཞིག་གསར་དུ་སྐྱེས་ཡོད་ལ། ཁོང་ཚོར་མཚོན་ན་གསར་བརྗེ་ནི་སྣང་
ལ་མ་ངེས་པའི་ངག་ནས་བརྒྱུད་པའི་སྲོལ་རྒྱུན་ཙམ་རེད། ཡང་དུད་འགྲོ་
མང་བོ་ཞིག་རྗེས་སུ་ཉོས་པ་ཡིན་ལ། ཁོང་ཚོར་མཚོན་ན་གསར་བརྗེ་
ནི་འདིར་མ་སླེབས་གོང་དུ་ཐོས་མྱོང་ཙམ་ཡང་མེད་པའི་དོན་དག་ཅིག་
རེད། དེང་སང་གཞིས་ཀ་ལ་ཁི་ལོ་སྦིར་ཕུད་པའི་རྟ་གསུམ་ཡོད་ལ། ཁོང་
ཚོ་ནི་གཤིས་རྒྱུད་དྲང་ཞིང་ལས་ལ་བརྩོན་པའི་དུད་འགྲོ་བློ་མཐུན་
བཟང་བོ་འགའ་རེ་ཡིན་མོད། གླེན་རྟགས་ཚ་བོ་འགའ་རེའང་ཡིན།
ཁོང་ཚོ་ལས་སུ་ཞིག་གིས་ཀྱང་གསལ་བྱེད་Bཡི་མན་ཆད་དུ་སློབ་སྦྱོང་
བྱེད་མི་ཐུབ་པ་ཐག་གིས་ཆོད་ཡོད། ཁོང་ཚོས་གསར་བརྗེ་དང་དུད་
འགྲོའི་རིང་ལུགས་ཀྱི་རྩ་དོན་གྱི་སྐོར་ཅི་ཞིག་བཤད་པ་ཡོད་ཚད་དང་
ལེན་བྱེད་ཀྱི་ཡོད་ལ། ཁྱད་པར་དུ་ཁི་ལོ་ཝིར་གྱིས་ཅི་ཞིག་བཤད་པ་
ཚང་མ་དང་ལེན་བྱེད་ཀྱི་ཡོད། ཁོང་ཚོས་ཁོ་མོ་ལ་ཕ་མ་ལྟར་གུས་བརྩི་
ཆེན་པོ་བྱེད་ཀྱི་ཡོད།འོན་ཀྱང་།ཁོང་ཚོས་ཅི་ཞིག་ཐོས་པ་དག་ལས་ག་
ཚད་ཧ་གོ་ཡོད་མེད་དེ་ཧ་ཅང་བཤད་དཀའ་བའི་གནས་ཤིག་རེད།
དེང་སང་གཞིས་ཀ་ནི་སྔར་ལས་འབྱོར་བ་ཆེ་ལ་སྔར་ལས་རྩ་
འཛུགས་ལྡན། སྐུ་ཞབས་ཕིལ་ཁིན་ཊོན་གྱི་ལག་ནས་ཞིང་ས་གཉིས་
ཉོས་ནས་གཞིས་ཀའི་ས་རྒྱ་ཇེ་ཆེར་བཏང་ཡོད། རླུང་ཤུགས་འཕྲུལ་
འཁོར་ཁང་ཡང་མཇུག་མཐར་བདེ་ལེགས་ངང་འགྲུབ་ཡོད། ད་ལྟ་
གཞིས་ཀ་རང་ཉིད་ལ་འབྲུ་རྡུང་འཕྲུལ་འཁོར་དང་སོག་སྡུད་འཕྲུལ་
འཁོར་ཡོད་ལ། ད་དུང་ཁང་བ་གསར་པ་མང་བོ་ཞིག་ཀྱང་ཁ་སྣོན་བྱས་
ཡོད། སྐུ་ཞབས་ཝེམ་ཕུར་གྱིས་རང་ཉིད་ལ་རྟ་གཅིག་ཤིང་རྟ་ཞིག་ཉོས་
ཡོད། རླུང་ཤུགས་འཕྲུལ་འཁོར་ཁང་དེ་གང་ལྟར་གློག་འདོན་བྱེད་དུ་བེད་
སྤྱོད་མ་བཏང་། དེ་གཙོ་བོ་མ་རྨོས་ལོ་ཏོག་འཐག་བྱེད་དུ་སྤྱད་ཅིང་ཁེ་
སྤོགས་ཀྱང་མི་ཉུང་བ་ཞིག་ལེན་ཐུབ་ཀྱི་ཡོད། དུད་འགྲོ་ཚང་མས་རླུང་
ཤུགས་འཕྲུལ་ཁང་གསར་པ་ཞིག་བཟོ་སྐྲུན་བྱེད་ཆེད་དུ་ཡང་བསྐྱར་
ངལ་རྩོལ་བྱས་ཤིང་། འཕྲུལ་ཁང་འདི་འགྲུབ་ཚེ་ནང་དུ་གློག་འདོན་
འཕྲུལ་ཆས་འཛུགས་རྒྱུ་རེད་ཟེར། གནའ་སྔ་མོ་གངས་དཀར་གྱིས་
དུད་འགྲོ་ཚོ་ལ་རེ་སྙེག་བྱེད་པར་བསྐུལ་བའི་བདེ་སྐྱིད་ཀྱི་འཚོ་བ་སྟེ།
ཉལ་ཚང་རེ་རེའི་ནང་དུ་གློག་བཞུ་དང་ཆུ་དྲོ་གྲང་གཉིས་ཀ་ཡོད་པ་
དང་། གཟའ་འཁོར་རེར་ལས་ཀའི་ཉིན་མོ་གསུམ་ལས་མེད་པའི་འཚོ་
བ་དེ་འདྲའི་སྐོར་ལ་དེང་སང་གླེང་སློང་བྱེད་མཁན་མེད་པར་གྱུར་
ཡོད། གནའ་ཕོ་བློན་གྱིས་བསམ་བློ་འདི་ནི་དུད་འགྲོའི་རིང་ལུགས་
ཀྱི་རྩ་འཛིན་དང་རྒྱབ་འགལ་རེད་ཅེས་དགག་པ་བརྒྱབ་ཡོད་ལ། ཁོས་
ཟེར་ན། བདེ་སྐྱིད་ངོ་མ་ནི་ལས་ལ་བརྩོན་པ་བྱེད་བཞིན་འཚོ་བ་སྟབས་
བདེ་ཞིག་རོལ་རྒྱུ་དེ་ཡིན་ཟེར།
དེ་ལྟ་ནའང་།ཕག་པ་དང་སྒོ་ཁྱི་ཚོ་ཕུད་པའི་དུད་འགྲོ་གཞན་དག
ཚང་མ་ཕྱུག་པོར་མ་གྱུར་བའི་གནས་ཚུལ་འོག་ཏུ། གཞིས་ཀ་འདི་
ཉིད་ཕྱུག་པོར་གྱུར་ཡོད་པ་འདྲ། འདི་ནི་ཕྱོགས་གཅིག་ནས་དེང་སང་
ཁྱི་དང་ཕག་པ་མང་དྲགས་པའི་རྐྱེན་གྱིས་ཡིན་ཡང་སྲིད། དེ་ནི་སྲོག་
ཆགས་རིགས་འདི་གཉིས་ཀྱིས་རང་རང་ལ་བབས་པའི་ལས་ཀ་མ་
བསྒྲུབས་པའི་རྐྱེན་གྱིས་མིན། ལྕེ་གཉིས་ལ་མཚོན་ན། ཁོས་རྒྱུན་པར་
ཐང་ཆད་རྒྱུ་མེད་པར་འགྲེལ་བཤད་རྒྱག་དགོས་པ་དང་། གཞིས་ཀའི་
སྟེང་གི་རྫོགས་རྒྱུ་མེད་པའི་ལས་ཀ་ཚང་མར་ལྟ་རྟོག་དང་དེ་དག་རྩ་
འཛུགས་བྱེད་དགོས་ཀྱི་ཡོད། འདིའི་ནང་གི་ལས་ཀ་མང་ཆེ་བ་ནི་དུད་
འགྲོ་ཚོ་གླེན་དྲགས་པས་ཧ་གོ་རྒྱུ་མིན་པ་རེད། དཔེར་ན། ལྕེ་གཉིས་
ཀྱིས་ཁོང་ཚོར་ཟེར་ན། ཕག་པ་ཚོས་ཉིན་རྒྱུན་དུ“ཡིག་ཚགས”ཟེར་
བ་དང་། “སྙན་ཞུ”ཟེར་བ། “ཟིན་ཐོ"ཟེར་བ་དང་། “འཆར་ཟིན”ཟེར་
བ་སོགས་ཧ་ཅང་ལྐོག་གྱུར་གྱི་དངོས་པོ་འདི་དག་གི་སྟེང་དུ་ལས་ཀ་
ཧ་ཅང་ལྕི་མོ་ལས་དགོས་ཀྱི་ཡོད་ཟེར། ཤོག་ལྷེ་ཆེན་པོ་རེ་རེའི་སྟེང་དུ་
ཡི་གེ་ཞིབ་ཚགས་ཀྱིས་བྲིས་ནས་ཁ་གང་བར་བྱེད་དགོས་ལ། ཁ་གང་
མ་ཐག་ཏུ་ཤོག་ལྷེ་དེ་དག་ཐབ་ཀའི་ནང་དུ་མེར་བསྲེག་དགོས། ལྕེ་
གཉིས་ཀྱིས་འདི་ནི་གཞིས་ཀའི་བདེ་དོན་ལ་མཁོ་བའི་ཆེས་གལ་ཆེ་
བའི་བྱ་བ་ཞིག་ཡིན་ཟེར། དེ་ལྟ་ནའང་། ཁྱི་དང་ཕག་པ་སུ་ཞིག་གིས
ཀྱང་རང་ངོས་ནས་ངལ་རྩོལ་བྱས་ཏེ་ཟ་མ་ཐོན་སྐྱེད་མི་བྱེད་ཅིང་། ཁོང་
ཚོའི་གྲངས་ཀ་ཧ་ཅང་མང་ལ་ཁོང་ཚོའི་ཟ་མའི་ཡི་ག་ནམ་ཡང་ཧ་ཅང་
བཟང་།
དུད་འགྲོ་གཞན་པ་ཚོ་ལ་མཚོན་ན། ཁོང་ཚོའི་འཚོ་བ་ནི་ནམ་
ཡང་སྔོན་མ་དང་གཅིག་མཚུངས་ཡིན་པ་རེད། ཁོང་ཚོས་ནམ་ཡང་
བཀྲེས་ལྟོགས་མྱོང་དགོས་ལ་ཉལ་སའང་སོག་མའི་སྟེང་ཡིན། ཁོང་
ཚོས་རྫིང་བུའི་ནང་ནས་ཆུ་འཐུང་དགོས་ལ་ཞིང་སའི་སྟེང་ནས་ལས་
ཀ་བྱེད་དགོས། དགུན་ཁར་ཁོང་ཚོ་རླུང་ལྷགས་པས་གཙེས་ལ་དབྱར་
ཁར་འབུ་ཤ་སྦྲང་གིས་བརྙས་བཞིན་ཡོད། མཚམས་ལ་ལར་ཁོང་
ཚོའི་ནང་གི་དུད་འགྲོ་རྒན་པ་འགའ་རེས་རང་ཉིད་ཀྱི་དྲན་འཛིན་དུ་
ཡོད་པའི་འདས་དོན་ཁག་ལ་ཕྱིར་དྲན་བྱེད་ཐབས་བྱས་ནས། ལྗོན
སི་མཐར་སྐྲོད་བཏང་མ་ཐག་པའི་གསར་བརྗེའི་སྔ་རབས་ལོ་ཟླ་ཁག་
དང་བསྡུར་ན། དེང་སང་གི་གནས་སྟངས་ཇེ་བཟང་དུ་གྱུར་འདུག་གམ་
ཡང་ན་ཇེ་སྡུག་ཏུ་གྱུར་འདུག་གཤིབ་བསྡུར་བྱེད་ཐབས་བྱས། འོན་
ཀྱང་། ཁོང་ཚོས་ཅི་ཡང་ཕྱིར་དྲན་བྱེད་མ་ཐུབ། ཁོང་ཚོར་དེང་སང་གི
འཚོ་བ་འདི་གཤིབ་བསྡུར་བྱེད་ས་ཅི་ཡང་མེད། ཁོང་ཚོར་ལྕེ་གཉིས་
ཀྱིས་བསྒྲགས་པའི་གྲངས་འབོར་ཁག་ལས་གཞན་ཅི་ཡང་གཞི་འཛིན་
ས་མེད་ལ། ལྕེ་གཉིས་ཀྱི་ཐོ་གཞུང་ལྟར་ན་ཡོད་ཚད་ཇེ་བཟང་ནས་ཇེ་
བཟང་དུ་འགྲོ་བཞིན་ཡོད་པ་རེད། དུད་འགྲོ་ཚོས་གནད་དོན་འདི་ཐག
གིས་གཅོད་ཐབས་མ་བྱུང་། གང་ལྟར་དེང་སང་ཁོང་ཚོར་འདི་ལྟ་བུའི་
ཐོག་ཏུ་གཏོང་རྒྱུའི་དུས་ཚོད་ཀྱང་མང་བོ་མེད། བོང་རྒན་བཎ་རྒྱ་སྨིན་
ཁོ་ནས་རང་ཉིད་ཀྱི་མི་ཚེ་གང་བོའི་དོན་དག་ཡོངས་རྫོགས་ཞིབ་རྒྱས་
ཤིག་དྲན་ཐུབ་ལ། ཁོང་ཚོའི་མི་ཚེའི་འཚོ་བ་འདི་ལས་ཆེན་པོ་ཆེན་པོ་
ཞིག་ཇེ་བཟང་དུ་སོང་མྱོང་མེད་ལ་ཇེ་ངན་དུའང་སོང་མྱོང་མེད་པ་ཤེས་
ཀྱི་ཡོད་ལ། མ་འོངས་པར་ཡང་དེ་འདྲ་ཞིག་བྱས་ནས་འགྲོ་རྒྱུ་ཡིན་
པ་ཤེས་ཀྱི་ཡོད། ཁོས་བཀྲེས་ལྟོགས་དང་ངལ་སྡུག བློ་ཕམ་བཅས་ནི་
བསྒྱུར་དུ་མེད་པའི་མི་ཚེའི་སྤྱི་ཁྲིམས་ཡིན་ཟེར།
དེ་ལྟ་ནའང་། དུད་འགྲོ་ཚོའི་སེམས་ཤུགས་ནམ་ནམ་ཡང་ཆག་
མྱོང་མེད།དེ་མ་ཟད།ཁོང་ཚོས་རང་ཉིད་དུད་འགྲོའི་གཞིས་ཀའི་ཁོངས་
མི་ཞིག་ཡིན་པའི་སྤོབས་སེམས་དང་དགའ་སེམས་དེ། མཐའ་ན་སྐད་
ཅིག་ཙམ་ལའང་བརླག་མྱོང་མེད། ད་ལྟ་ཡང་ཁོང་ཚོ་ནི་རྫོང་ཧྲིལ་བོ་
དང་། མཐའ་ན་དབྱིན་ཡུལ་ཧྲིལ་བོའི་ནང་གི་དུད་འགྲོ་ལ་དབང་ཞིང་
དུད་འགྲོ་ཡིས་སྐྱོང་བཞིན་པའི་གཞིས་ཀ་གཅིག་པུ་དེ་ཡིན་པ་རེད།
ཁོང་ཚོའི་ནང་ནས་མཐའ་ན་ལོ་ན་ཆེས་ཕྲ་ཤོས་དང་། མཐའ་ན་ཕར་
ཕྱོགས་ཀྱི་ལེ་དབར་བཅུ་ཁ་ཉི་ཤུའི་ས་ཆའི་གཞིས་ཀ་ནས་ཉོས་ཡོང་
བའི་གསར་འབྱོར་པ་སོགས་སུ་ཞིག་ཡིན་ནའང་། དོན་དངོས་འདིར་
ཡིད་སྨོན་མི་སྐྱེ་མཁན་གཅིག་ཀྱང་མེད། མེ་མདའི་ལྡིར་སྒྲ་དང་དར་
ཤིང་གི་རྩེ་ན་ལྷབ་ལྷུབ་ཏུ་སྐྱོད་བཞིན་པའི་རྒྱལ་དར་གྱི་རྡེབ་སྒྲ་གོ་
དུས། ཁོང་ཚོའི་སེམས་ལ་གནོན་པར་དཀའ་བའི་ང་རྒྱལ་གྱིས་བརྟས་
ཡོང་ལ། ཁོང་ཚོའི་གཏམ་གླེང་གི་ཁ་ཕྱོགས་ཀྱང་རང་བཞིན་གྱིས་ལྗོན་
སི་མཐར་སྐྲོད་བཏང་བའི་ལོ་རྒྱུས་དང་བཀའ་རྩ་བདུན་གཏན་ལ་ཕབ་
པའི་མཚར་གཏམ། བཙན་འཛུལ་མཁན་མིའི་རིགས་ཕམ་པར་བརྒྱབ་
པའི་སྒྲུང་རྣམ་སོགས་འདས་པའི་དུས་ཀྱི་དཔའ་བོའི་གཏམ་རྒྱུད་ཀྱི་
ཕྱོགས་སུ་འཁོར་འགྲོ་ཡི་ཡོད། ཁོང་ཚོའི་སྔོན་གྱི་རེ་སྙེག་རྣམས་སྣ་
ཁ་གཅིག་ཀྱང་དོར་མེད། ཁོང་ཚོས་སྤྱི་དཔོན་རྒན་པོའི་ལུང་བསྟན་ཏེ།
དབྱིན་ཡུལ་གྱི་ལྗང་མདོག་གི་ཞིང་སར་འགྲོ་བ་མིའི་རིགས་ཀྱི་རྐང་
རྗེས་མེད་པར་གྱུར་རྗེས་ཀྱི་དུད་འགྲོ་སྤྱི་མཐུན་རྒྱལ་ཁབ་ཅིག་ལ་ཡིད་
ཆེས་བྱེད་བཞིན་ཡོད། དེ་འདྲའི་དུས་སྐབས་ཤིག་ཡོང་གི་ཡོད་ངེས་
ཡིན། དེ་འདྲའི་དུས་སྐབས་མགྱོགས་པོར་ཡོང་གི་མེད་ཀྱང་སྲིད་ལ།
མཐའ་ན་ད་ལྟ་འཚོ་ཞིང་བཞེས་པའི་དུད་འགྲོ་ཚོའི་མི་ཚེའི་ནང་དུའང་
སླེབས་ཐུབ་མིན་མི་ཤེས། འོན་ཀྱང་། དེ་ལྟ་བུའི་དུས་སྐབས་ཤིག་ཡོང་
གི་ཡོད་ངེས། གཅིག་བྱས་ན། <<དབྱིན་ཡུལ་གྱི་གཅན་གཟན>> གྱི་
དབྱངས་རྟ་དེ་ག་ས་གང་དུ་གསང་བའི་སྒོ་ནས་སྐྱོར་བཞིན་ཡོད་ཀྱང་
སྲིད། དོན་དངོས་ཅི་འདྲ་ཡིན་ནའང་། གཞིས་ཀའི་སྟེང་གི་དུད་འགྲོ་
ཚོས་གླུ་དེ་སྐད་གསང་མཐོན་པོས་ལེན་མ་ཕོད་པ་མ་གཏོགས། ཁོང་
ཚོ་ཚང་མས་ལེན་ཤེས་ཀྱི་ཡོད་པ་ཐག་ཆོད་རེད། ཁོང་ཚོའི་འཚོ་བར་
དཀའ་སྡུག་ཆེ་བ་བདེན་དུ་ཆུག་ལ་ཁོང་ཚོའི་རེ་བ་ཆ་ཚང་བ་མ་
འགྲུབ་པ་ཡང་ཡིན་དུ་ཆུག་མོད། འོན་ཀྱང་། ཁོང་ཚོས་རང་ཉིད་དུད་
འགྲོ་གཞན་པ་ཚོ་དང་མི་འདྲ་བ་ཚོར་ཐུབ་ཀྱི་ཡོད། ཁོང་ཚོས་བཀྲེས་
ལྟོགས་མྱངས་ནའང་། དེ་ནི་གདུག་རྩུབ་ཅན་གྱི་འགྲོ་བ་མིའི་རིགས་
གསོ་ཆེད་དུ་བྱུང་བ་མ་ཡིན་ཞིང་། ཁོང་ཚོས་ངལ་རྩོལ་ལ་སྡུག་རུས་
བྱེད་དགོས་མོད། མ་མཐའ་ཡང་དེ་ནི་ཁོང་ཚོས་རང་ཉིད་ཀྱི་ཆེད་དུ་
སྒྲུབ་བཞིན་ཡོད་པ་རེད། ཁོང་ཚོའི་ཁྲོད་དུ་རྐང་བ་གཉིས་ཀྱི་སྟེང་དུ་
འགྲོ་བའི་སྲོག་ཆགས་གཅིག་ཀྱང་མེད་ལ། སྲོག་ཆགས་གཅིག་གིས་
ཀྱང་གཞན་ཞིག་ལ“བདག་པོ”ཞེས་འབོད་མི་དགོས། དུད་འགྲོ་ཚང་
མ་འདྲ་མཉམ་ཡིན།
དབྱར་སྟོད་ཀྱི་ཞོགས་པ་ཞིག་ལ། ཕག་པ་ལྕེ་གཉིས་ཀྱིས་ལུག་
རྣམས་ཁོའི་རྗེས་སུ་ཡོང་དགོས་པའི་བཀའ་ཕབ་ཅིང་། ཁོས་དེ་རྣམས་
གཞིས་ཀའི་འདབས་ཀྱི་ས་ལྷག་དེ་རུ་ཁྲིད། ས་ལྷག་དེར་དེང་སང་ཤིང་
སྟག་པའི་ལྕུག་གསར་གྱིས་གང་ཡོད། ལུག་རྣམས་ཀྱིས་དེར་ཉིན་གང་
བོར་ལྕེ་གཉིས་ཀྱི་ལྟ་སྐུལ་འོག་ནས་སྟག་པའི་ལོ་མ་བཟའ་བཞིན
བསྡད། ཁོ་དགོང་མོ་ཕྱིར་གཞིས་ཀ་རུ་ལོག་པ་དང་། སྐབས་དེར་
གནམ་གཤིས་དྲོ་བས་ལུག་རྣམས་དེ་ག་རང་དུ་སྡོད་དུ་བཅུག་ཡོད།
ཁོང་ཚོ་དེ་གར་གཟའ་འཁོར་གཅིག་ཆ་ཚང་ལ་བསྡད་ཅིང་། དེའི་རིང་
ལ་དུད་འགྲོ་གཞན་པ་ཚོས་ཁོང་ཚོ་མཐོང་རྒྱུ་མ་བྱུང་། ལྕེ་གཉིས་ཕལ་
ཆེར་ཉིན་རྒྱུན་དུ་ཁོང་ཚོ་དང་ལྷན་དུ་བསྡད་ཡོད། ཁོས་ཟེར་ན། ཁོས་
ལུག་རྣམས་ལ་གླུ་གཞས་གསར་པ་ཞིག་སློབ་ཁྲིད་བྱེད་བཞིན་ཡོད་ལ།
དེ་སློབ་ཁྲིད་བྱེད་པར་ཁུ་སིམ་པའི་ཁོར་ཡུག་ཅིག་དགོས་ཟེར།
ལུག་རྣམས་ཕྱིར་གཞིས་ཀ་རུ་སླེབས་མ་ཐག་པའི་ཉིན་ཞིག་གི་
གནམ་གཤིས་བཟང་བའི་དགོང་དྲོ་ཞིག་ལ། དུད་འགྲོ་ཚོས་ཉིན་གཅིག་
གི་ལས་ཀ་ཚར་ནས་ཕྱིར་གཞིས་ཁང་གི་ཕྱོགས་སུ་ཡོང་བཞིན་པའི་
སྐབས་དེར། རྟ་ཞིག་གིས་འཇིགས་སྐྲག་གི་འཚེར་སྐད་སྒྲོག་བཞིན་
ཡོད་པ་གོ་བྱུང་། དུད་འགྲོ་ཚང་མའི་སེམས་ལྷོང་ལྷོང་བོར་གྱུར་ནས་
འགྲོ་མཚམས་བཞག དེ་ནི་ཁི་ལོ་ཝིར་གྱི་འཚེར་སྐད་རེད། ཁོ་མོ་ཡང་
བསྐྱར་འཚེར་བས་དུད་འགྲོ་ཚང་མ་ར་སྐོར་གྱི་ནང་དུ་བརྒྱུགས་སོང་།
ཁོང་ཚོས་ཁི་ལོ་ཝིར་གྱིས་ཅི་ཞིག་མཐོང་ཡོད་པ་ཧ་གོ་བྱུང་།
ཕག་པ་ཞིག་རང་ཉིད་ཀྱི་རྒྱབ་སུག་གཉིས་ཀྱི་སྟེང་དུ་ལངས་ནས་
འགྲོ་བཞིན་འདུག
རེད། དེ་ནི་ལྕེ་གཉིས་རེད། ཁོང་གི་ལྗིད་གོག་ཆེ་བའི་གཟུགས་
པོ་དེ། རྣམ་པ་འདི་ལྟ་བུས་ཡར་འགྱོགས་པར་མ་གོམས་པ་འདྲ་བས་
ཅུང་དགོད་ཤོར་བ་ཞིག་རེད་འདུག་མོད། འོན་ཀྱང་། ཁོའི་གཟུགས་
པོ་གཡོ་འགུལ་མེད་པར་དྲང་མོར་ལངས་ཐུབ་ཀྱི་འདུག་ལ། དེ་ལྟར་
ར་སྐོར་ནང་ནས་ཕར་འགྲོ་ཚུར་འགྲོ་བྱེད་བཞིན་འདུག ཅུང་ཙམ་
རྗེས་སུ། གཞིས་ཁང་གི་སྒོ་ནང་ནས་ཕག་པ་མང་བོ་ཞིག་རུ་བསྒྲིགས་
ནས་སླེབས་བྱུང་ལ། ཁོང་ཚོ་ཚང་མ་རྒྱབ་སུག་གཉིས་ཀའི་སྟེང་དུ
ལངས་ནས་འགྲོ་བཞིན་འདུག འགའ་རེ་ཡར་ལངས་ནས་འགྲོ་བའི་
རྩལ་དེ་གཞན་པ་དང་བསྡུར་ན་ལེགས་པོ་འདུག་ལ། རེ་གཉིས་ཤིག་
འགྲོ་བ་དེ་དེ་འདྲ་བརྟན་པོ་མིན་པས་དབྱུག་པ་ཞིག་ལ་བརྟེན་ནས་
སོང་ན་བདེ་མོ་མིན་ནམ་བསམ་པ་ཞིག་འདུག འོན་ཀྱང་། ཁོང་ཚོ་
ཚང་མ་ར་སྐོར་ནང་དུ་ཡོང་ནས་བདེ་ལེགས་ངང་སྐོར་བ་བྱེད་ཐུབ་པ་
བྱུང་། ཆེས་མཐའ་མ་དེར།སྒོ་ཁྱིའི་ཟུག་སྐད་ཆེན་པོ་དང་བྱ་ཕོའི་འབོད་
སྐད་ཆེན་པོ་དང་བསྟུན་ནས་གནའ་ཕོ་བློན་སླེབས་བྱུང་། ཁོ་ནི་བརྗིད་
ཉམས་དང་བཅས་དྲང་བོར་ལངས་འདུག་ལ། ཁོས་ཁེངས་ཉམས་དང་
བཅས་གཡས་ལྟ་གཡོན་ལྟ་བྱེད་བཞིན་འདུག་ལ།སྒོ་ཁྱི་ཚོ་ཁོའི་མཐའ་
རུ་མཆོང་རྒྱུག་བྱེད་ཀྱིན་འདུག
ཁོས་ལག་ཏུ་ལྕག་ཚན་ཞིག་བཟུང་འདུག དུད་འགྲོ་ཚང་མ་
འཇམ་ཅག་གེར་གྱུར། ཧ་ལས་ཤིང་ཞེད་འདར་བའི་དུད་འགྲོ་ཚོ་གོར་
གོར་གཅིག་ཏུ་འདུས་ནས། ར་སྐོར་གྱི་ནང་དུ་དལ་མོས་སྐོར་བ་འཁོར་
བཞིན་པའི་ཕག་པའི་རུ་སྒྲིག་རིང་མོར་ལྟད་མོར་བལྟས་ནས་བསྡད།
སྐབས་དེར་འཇིག་རྟེན་ཧྲིལ་བོ་ཡོངས་སུ་མགོ་མཇུག་ལྡོག་པ་དང་
མཚུངས། ཁོང་ཚོའི་ཐོག་མའི་འཇིགས་སྔངས་ཅུང་ཞི་བའི་ཚེ། སྤྱིར་སྒོ་
ཁྱི་ཚོར་འཇིགས་པའི་འཇིགས་སྐྲག་དང༌། དུས་ཡུན་རིང་བོའི་ནང་དུ་
རིམ་བཞིན་རང་རྒྱུད་ལ་འཇགས་པའི།དོན་དག་ཅི་ཞིག་བྱུང་རུང་ནམ་
ཡང་སྡུག་སྨྲེ་མི་འདོན་ལ་ནམ་ཡང་སྐྱོན་བརྗོད་མི་བྱེད་པའི་གོམས
གཤིས་བཅས་ལ་མ་ལྟོས་པར། ཁོང་ཚོས་ངོ་རྒོལ་གྱི་ཚིག་འགའ་རེ་
བཤད་ཡོད་སྲིད་མོད། འོན་ཀྱང་། ཏག་ཏག་སྐབས་དེར་ལུག་ཚང་མས་
གོ་བརྡ་ཞིག་འཕྲོད་པ་ལྟར། མཉམ་གཅིག་ཏུ་གཤམ་གྱི་འབོད་ཚིག་གི་
འབའ་སྒྲ་ལྡིར་ལྡིར་དུ་བསྒྲགས།
“རྐང་བཞི་བཟང་། རྐང་གཉིས་དེ་ལས་བཟང་། རྐང་བཞི་བཟང་།
རྐང་གཉིས་དེ་ལས་བཟང་།”
འབོད་ཚིག་གི་འབའ་སྒྲ་བར་མཚམས་མ་ཆད་པར་སྐར་མ་ལྔ་ལ་
བསྒྲགས་བྱུང་ལ། ལུག་རྣམས་ཡང་བསྐྱར་ལྷིང་འཇགས་སུ་འགྲོ་དུས།
ཕག་པ་རྣམས་ཕྱིར་གཞིས་ཁང་དུ་གཤར་སོང་བས།ངོ་རྒོལ་གྱི་ཚིག་རེ་
བཤད་པའི་གོ་སྐབས་ནི་ཡོངས་སུ་འགྱངས་ཚར་འདུག
བཎ་རྒྱ་སྨིན་གྱིས་ཁོའི་ཕྲག་ཀ་ནས་སྣ་སུར་གྱི་སྒྲ་ཞིག་ཐོས་བྱུང་།
ཁོ་ཁ་ཕྱིར་འཁོར་ནས་གཅིག་བལྟས་དུས། དེ་ནི་ཁི་ལོ་ཝིར་རེད་འདུག
ཁོ་མོའི་མིག་གཉིས་སྔར་ལས་ཀྱང་མི་གསལ་བར་སྣང་། ཁོ་མོས་སྐད་
ཆ་ཅི་ཡང་མི་བཤད་པར་བོང་རྒན་གྱི་རྔོག་མ་ནས་ཡང་མོས་འཐེན་
ནས། ཁོ་ཕྱུགས་ཁང་ཆེན་མོའི་འདབས་ཀྱི་བཀའ་རྩ་བདུན་བྲིས་ཡོད་
ས་དེར་ཁྲིད། ཁོ་གཉིས་ཀྱིས་སྐར་མ་གཅིག་གཉིས་ཀྱི་རིང་ལ་སྟེང་དུ་
ཡི་གེ་དཀར་བོ་བྲིས་ཡོད་པའི་རིས་རྒྱན་ཅན་གྱི་གྱང་ངོས་དེར་གཅེར་
ནས་བསྡད།
“ངའི་མིག་ཤེས་ཉམས་ཀྱི་འདུག” ཅེས་ཁོ་མོས་ཆེས་མཇུག་
མཐར་སྨྲ་དོན། “མཐའ་ན་ང་གཞོན་དུས་ཀྱང་འདིར་ཅི་ཞིག་བྲིས་ཡོད་
པ་ཀློག་མི་ཤེས་ངེས། འོན་ཀྱང་། ངས་བལྟས་ན་གྱང་ངོས་འདི་སྔོན་
ཆད་དང་མི་འདྲ་བར་སྣང་། བཎ་རྒྱ་སྨིན་། བཀའ་རྩ་བདུན་པོ་དེ་སྔོན་
ཆད་དང་གཅིག་མཚུངས་རེད་དམ།”
ཁོས་ད་ཐེངས་གཅིག་པོར་རང་ཉིད་ལ་རང་ཉིད་ཀྱི་སྒྲིག་ཁྲིམས་
བཤིག་པའི་ཐོབ་ཐང་སྤྲད། ཁོས་མོ་ལ་གྱང་སྟེང་དུ་ཅི་ཞིག་བྲིས་ཡོད་པ་
དེ་བཀླགས། ད་ལྟ་གྱང་ངོས་སུ་བཀའ་རྩ་གཅིག་ཁོ་ན་མ་གཏོགས་ཅི
ཡང་མི་འདུགདེ་ནི་འདི་ལྟར།
དུད་འགྲོ་ཚང་མ་འདྲ་མཉམ་ཡིན།
འོན་ཀྱང་། དུད་འགྲོ་འགའ་རེ་གཞན་པ་ལས་ཀྱང་འདྲ་མཉམ་
ཡིན།
དོན་དག་དེ་བྱུང་རྗེས་ཀྱི་ཕྱི་ཉིན་ནས་བཟུང་། གཞིས་ཀའི་ལས་
ཀར་ལྟ་རྟོག་བྱེད་མཁན་གྱི་ཕག་པ་ཚོས་སྡེར་མོའི་བར་དུ་ལྕག་ཚན་
བཙིར་ནས་ཡོང་ནའང་།དུད་འགྲོ་སུ་ཞིག་གིས་ཀྱང་ཡ་མཚན་པ་ཞིག་
ཏུ་མི་འདོད་ལ། ཕག་པ་ཚོས་ཁོང་ཚོར་སྐུད་མེད་རླུང་འཕྲིན་ཉོས་པ་
དང་ཁ་པར་འཐེན་རྒྱུ་བྱས་ཡོད་པ། <<ལྗོན་བྷུལ>>དང་<<ཞིམ་ཟས་
ཆུང་ཆུང་།>> <<ཉིན་རེའི་མེ་ལོང་།>> ལ་སོགས་པའི་ཚགས་པར་
དང་དུས་དེབ་མངགས་ཉོ་བྱས་ཡོད་པ་སོགས་ཤེས་རྟོགས་བྱུང་ནའང་།
དེ་ལ་ཡ་མཚན་སྐྱེ་མཁན་མེད། གནའ་ཕོ་བློན་གྱིས་ཁ་ནང་ལ་ཐ་མག་
ཅིག་འཐེན་ནས་གཞིས་ཀའི་ལྡུམ་རའི་ནང་ནས་ཕར་འགྲོ་ཚུར་འགྲོ་
བྱས་པར་ཡ་མཚན་མཁན་མེད་ལ། མཐའ་ན་ཕག་པ་ཚོས་སྐུ་ཞབས་
ལྗོན་སི་ཡི་གྱོན་ཆས་སྒམ་ནང་ནས་གྱོན་ཆས་བླངས་ཡོང་ནས་གོན་
གྱི་ཡོད་ནའང་ཧ་ལས་མཁན་མེད། གནའ་ཕོ་བློན་གྱིས་སྟོད་ལྭ་ནག་
པོ་ཞིག་དང་བྱི་འཛིན་དོར་མ། ཀོ་བའི་ཉྭ་ཤུབས་བཅས་གྱོན་ཡོད་ལ།
ཁོ་ཐུགས་ཆེས་མཉེས་སའི་ཕག་མ་དེས་སྔོན་ཆད་ལྕམ་ལྗོན་སི་ཡིས་
གཟའ་ཉི་མའི་ཉིན་ལ་རྒྱུན་དུ་གོན་མྱོང་བའི་དར་གོས་ཆུ་གཉེར་མ་དེ་
གྱོན་གྱི་འདུག
གཟའ་འཁོར་གཅིག་གི་རྗེས་ཀྱི་ཕྱི་དྲོ་ཞིག་ལ། རྟ་གཅིག་ཤིང་
རྟ་མང་བོ་ཞིག་གཞིས་ཀ་རུ་སླེབས། དེ་ནི་ཁྱིམ་མཚེས་ཞིང་པའི་སྐུ་
ཚབ་ཚོགས་པ་ཞིག་ལྟ་སྐོར་ལ་གདན་འདྲེན་ཞུས་པ་ཡིན་འདུག ཁོང་
ཚོ་གཞིས་ཀའི་སྟེང་གི་ག་ས་གང་དུ་ཁྲིད་པ་དང༌། ཁོང་ཚོས་ཅི་ཞིག་
མཐོང་བ་ཐམས་ཅད་ལ་ཡིད་སྨོན་སྐྱེ་ཡི་འདུག་ལ། ལྷག་པར་རླུང་
ཤུགས་འཕྲུལ་འཁོར་ལ་ཡིད་སྨོན་ཧ་ཅང་སྐྱེས་འདུག དུད་འགྲོ་ཚོས་
ཉུང་མའི་ཞིང་ཁར་ཡུར་མ་ཡུར་གྱིན་འདུག ཁོང་ཚོས་ཕག་པ་ཚོ་དང་
འགྲོ་བ་མིའི་རིགས་ཀྱི་མགྲོན་པོ་དེ་ཚོ་ལས་སུ་ཞིག་ལ་ལྷག་ཏུ་ཞེད་
དགོས་མིན་མི་ཤེས་པའི་རྐྱེན་གྱིས། ཞིང་ནང་ནས་མགོ་བོ་ཡར་མི་
འགྱོགས་པར་ལས་ཀའི་སྟེང་དུ་བློ་རྩ་གཏད་ནས་བསྡད།
དགོང་མོ་དེར་གཞིས་ཁང་གི་ནང་ནས་དགོད་སྒྲ་དང་གླུ་སྒྲ་ལྷང་
ལྷང་དུ་གྲག གློ་བུར་དུ་སྐད་རིགས་བསྲེས་མ་ཞིག་གྲག་ཡོང་བས་དུད་
འགྲོ་ཚོའི་སེམས་པ་མཚར་སྣང་གིས་གང་། ཁང་ནང་དུ་ཅི་ཞིག་འབྱུང་
གི་ཡོད་དམ། ད་ལྟ་འགྲོ་བ་མིའི་རིགས་དང་དུད་འགྲོ་སེམས་ཅན་
རིགས་གཉིས་ཐོག་དང་པོར་འདྲ་མཉམ་གྱི་གཞི་རྩའི་སྟེང་ནས་འདུ་
འཛོམས་བྱེད་བཞིན་པ་ཡིན་ནམ། ཁོང་ཚོ་ཚང་མ་མ་བགྲོས་གཅིག་
མཐུན་གྱིས་གཞིས་ཁང་གི་ལྡུམ་རའི་ནང་དུ་ཁ་ཁུ་སིམ་པོས་འཇབ་
འཛུལ་བྱས།
སྒོ་འགྲམ་དུ་སླེབས་པ་ན་ཞེད་སྣང་གི་དབང་གིས་འགྲོ་མཚམས་
བཞག་མོད། འོན་ཀྱང་། ཁི་ལོ་ཝིར་གྱིས་ཚང་མའི་སྣེ་ཁྲིད་ནས་ནང་དུ་
སོང་།ཁོང་ཚོ་ཚང་མ་རྐང་འཇབ་ལག་འཇབ་ཀྱིས་སོང་ཞིང་། གཟུགས་
པོ་ཅུང་རིང་བའི་དུད་འགྲོ་ཚོས་ཚོམས་ཆེན་ཁང་གི་དྲ་མ་བརྒྱུད་ནས་
ལྐོག་བལྟ་བྱས། ནང་གི་ཅོག་ཙེ་རིང་བོ་ཞིག་གི་མཐའ་རུ་འགྲོ་བ་
མིའི་རིགས་ལྔ་དྲུག་ཙམ་དང་ཕག་པ་རྒྱགས་པ་ལྔ་དྲུག་ཙམ་བསྡད་
འདུག་ལ། གྲལ་མགོའི་ཆེ་བཀུར་རྐུབ་སྟེགས་ཀྱི་སྟེང་དུ་གནའ་ཕོ་
བློན་ཁོང་ཉིད་བཞུགས་འདུག ཕག་པ་རྣམས་རྐུབ་སྟེགས་ཀྱི་སྟེང་དུ་
བདེ་ལྷོད་ལྷོད་ཀྱིས་ཡོངས་སུ་སྡོད་ཤེས་ཀྱི་ཡོད་པ་འདྲ། དགའ་སྟོན་ལ་
རོལ་བའི་གཞིས་མགྲོན་གཉིས་ཀས་ཤོ་རྩེད་རྩེད་བཞིན་འདུག གློ་བུར་
དུ་ཁོང་ཚོས་རྩེད་མཚམས་བཞག་སོང་ལ། དེ་ནི་ཞབས་བཏེགས་ཤིག་
རྒྱག་ཆེད་དུ་ཡིན་པ་རྗེས་འབྲེལ་གྱིས་རྟོགས་བྱུང་། ཆང་ཟེའུ་ཆེན་པོ་
ཞིག་ཁོང་ཚོའི་བར་ནས་ཕར་བརྒྱུད་ཚུར་བརྒྱུད་བྱས་ནས་ཆང་ཕོར་
རྣམས་སུ་ལྦུ་ཆང་ཡང་བསྐྱར་གང་རེ་བླུགས། དྲ་མའི་ནང་ནས་མཚར་
སྣང་དང་བཅས་བལྟས་འདུག་པའི་དུད་འགྲོ་རྣམས་ཀྱི་ངོ་གདོང་དེ་
དག་ལ་དོ་སྣང་བྱེད་མཁན་གཅིག་ཀྱང་མ་བྱུང་།
ཝ་ནགས་གཞིས་ཀའི་སྐུ་ཞབས་ཕིལ་ཁིན་ཊོན་གྱིས་རང་ཉིད་ཀྱི་
ཆང་ཕོར་ལག་ཏུ་བཟུང་ནས་ཡར་ལངས་བྱུང་། དེ་ནས་ཁོས་གཞིས་
མགྲོན་ཚང་མར་ཆང་ཞིག་འགྱོགས་རྒྱུ་ཡིན་ཟེར། འོན་ཀྱང་། ཁོས་
ཆང་འདི་མ་བཀྱག་གོང་དུ་སྐད་ཆ་ཚིག་འགའ་རེ་ཤོད་དགོས་པར་
མཐོང་།
ཁོས་ཟེར་ན། དུས་ཡུན་རིང་བོའི་ནང་དུ་ཕན་ཚུན་ལ་ཡིད་རྟོན་
མི་བྱེད་པ་དང་། ཕན་ཚུན་བར་དུ་གོ་ལོག་ཐེབས་པའི་གནས་ཚུལ་
དེ་དེ་རིང་ཡོངས་སུ་མཇུག་རྫོགས་སོང་བས། ཁོའི་འདོད་པ་ཡོངས་སུ་
ཚིམས་ཡོད་ལ། འདིར་བཞུགས་ཚང་མའང་དེ་དེ་བཞིན་ཡིན་ངེས་
ཟེར། ཁོས་མུ་མཐུད་དུ་བཤད་དོན། སྤྱིར་ཁོ་རང་ཉིད་དང་། ད་ལྟ་འདིར་
བཞུགས་ཚང་མ་ལ་འདི་འདྲའི་བསམ་ཚུལ་ཡོད་མ་མྱོང་མོད། འོན་
ཀྱང་། དུད་འགྲོའི་གཞིས་ཀའི་གུས་པར་འོས་པའི་སྦྱིན་བདག་རྣམས་
ཀྱི་ཐོག་ཏུ་ཁྱིམ་མཚེས་འགྲོ་བ་མིའི་རིགས་རྣམས་ཀྱིས། དགྲར་འཛིན་
གྱི་ལྟ་བ་ཟེར་མི་རུང་མོད། གང་ལྟར་ཚད་ངེས་ཅན་ཞིག་གི་ཐོག་ནས་
བརྙས་བཅོས་ཀྱི་རྣམ་འགྱུར་བཟུང་བའི་དུས་སྐབས་ཡོད་མྱོང་ཟེར་ལ།
སྟབས་མ་ལེགས་པའི་དོན་རྐྱེན་རེ་ཡང་བུད་མྱོང་ལ་བསམ་བློ་ནོར་
འཁྲུལ་ཅན་རེ་ཡང་ཡོང་མྱོང་ཟེར། ཕག་པ་ཚོ་ལ་དབང་ཞིང་ཕག་པ་
ཚོས་འཛིན་སྐྱོང་བྱས་པའི་གཞིས་ཀ་ནི་ཧ་ཅང་རྒྱུན་ལྡན་མ་ཡིན་པ་
ཞིག་དང་། ཉེ་འཁོར་གྱི་སྤྱི་ཚོགས་འདི་མི་བདེ་བའི་རྒྱུ་ཞིག་ཏུ་བལྟས་
ཡོད་ལ། ཞིང་བདག་མང་བོས་བརྟག་དཔྱོད་ཅི་ཡང་མེད་པའི་སྒོ་ནས།
འདི་ལྟ་བུའི་གཞིས་ཀ་ནི་རང་བསམ་རང་འདོད་དང་ཁྲིམས་མེད་
ལུགས་མེད་ཅིག་ཏུ་འགྱུར་རྒྱུ་ཡིན་ཤག་ཏུ་བརྩིས་ཡོད་ཟེར་ལ། ཁོང་
ཚོས་འདིས་རང་ཉིད་ཀྱི་དུད་འགྲོ་དང་མཐའ་ན་འཁོར་གཡོག་རྣམས་
ལ་ཤུགས་རྐྱེན་ཐེབས་རྒྱུ་ཡིན་པར་ཞེད་ཡོད། འོན་ཀྱང་། དོགས་པ་དེ་
ཚོ་ཚང་མ་ཉི་མ་དེ་རིང་ནམ་མཁའ་གཡའ་དག་དང་ས་གཞི་རྡུལ་དག་
ཏུ་གྱུར་ཡོད་ཟེར། དེ་རིང་ཁོ་དང་ཁོའི་གྲོགས་པོ་ཚོ་དུད་འགྲོའི་གཞིས་
ཀ་ལ་ལྟ་སྐོར་དུ་ཡོང་ནས། གཞིས་ཀ་འདིའི་གྲུབ་ཆ་རེ་རེར་རང་ཉིད་
ཀྱི་མིག་ཟུང་གིས་དངོས་སུ་ལྟ་ཞིབ་བྱེད་སྐབས། གསར་རྟོགས་བྱུང་བ་
ནི་ཅི་ཞིག་རེད། གསར་རྟོགས་བྱུང་བ་ནི་ཆེས་དེང་རབས་ཅན་གྱི་བྱེད་
ཐབས་དེ་ཁོ་ན་ཙམ་མ་ཡིན་པར། ག་ས་གང་གི་ཞིང་བདག་ཡོངས་
ཀྱིས་མིག་དཔེ་རུ་ལེན་འོས་པའི་སྒྲིག་ཁྲིམས་ལྡན་པ་དང་གོ་རིམ་ལྡན་
པ་དེ་རེད་ལ། དུད་འགྲོའི་གཞིས་ཀའི་སྟེང་གི་དམའ་རིམ་དུད་འགྲོ་
རྣམས་ཀྱིས་ལས་ཀ་མང་བོ་ལས་པ་དང་ཟ་མ་ཉུང་ཉུང་བཟའ་བ་འདི་
རྫོང་ཡོངས་ཀྱི་ནང་གི་དུད་འགྲོ་ཡོངས་ལས་ཕུལ་དུ་བྱུང་བ་ཞིག་རེད་
ཅེས་བརྗོད་ནའང་མི་ཆོག་རྒྱུ་མེད་ཟེར། རེད་ཡཱ། ཁོ་དང་ཁོའི་འགྲོ་
རོགས་ལྟ་སྐོར་པ་ཚང་མས་ཕྱིར་སོང་རྗེས་རང་ཉིད་ཀྱི་གཞིས་ཀའི་
ནང་དུ་མྱུར་དུ་ལག་བསྟར་བྱ་དགོས་པའི་ཁྱད་ཆོས་མང་བོ་ཞིག་ལ་ལྟ
ཞིབ་བྱས་འདུག
ཁོས་ཟེར་ན། ཁོས་རང་ཉིད་ཀྱི་གཏམ་བཤད་ཀྱི་མཇུག་མ་བསྡུས་
གོང་དུ། དུད་འགྲོའི་གཞིས་ཀ་དང་ཁྱིམ་མཚེས་ཚོའི་བར་གྱི་མཛའ་
འབྲེལ་དེ། སྔོན་ཆད་ཀྱང་རྒྱུན་འཁྱོངས་བྱས་ཡོད་ལ་ཕྱིན་ཆད་ཀྱང་
རྒྱུན་འཁྱོངས་བྱ་དགོས་པའི་སྐོར་ལ་ཡང་བསྐྱར་ནན་བཤད་བྱ་རྒྱུ་
ཡིན་ཟེར། ཕག་པ་ཚོ་དང་འགྲོ་བ་མིའི་རིགས་ཀྱི་བར་དུ་ཁེ་ཕན་རྩོད་
རྙོག་ཅིག་སྔོན་ཆད་ཡོང་མྱོང་མེད་ལ་ཕྱིན་ཆད་ཀྱང་དགོས་དོན་མེད་
པ་དང༌། ཁོང་ཚོའི་འཐབ་རྩོད་དང་དཀའ་ངལ་ཚང་མ་གཅིག་མཚུངས་
ཡིན་ཟེར། ངལ་རྩོལ་གྱི་དཀའ་ངལ་ག་ས་གང་དུ་ཡོད་པ་གཅིག
མཚུངས་མ་རེད་དམ། སྐབས་འདིར་སྐུ་ཞབས་ཕིལ་ཁིན་ཊོན་གྱིས་
སེམས་ཞིབ་མོས་གྲ་སྒྲིག་བྱས་པའི་དགོད་གཏམ་ཞིག་འདིར་བཞུགས་
གཞིས་མགྲོན་ཚང་མའི་ཐོག་ཏུ་འཕེན་གྲབས་ཡོད་པ་གསལ་བོར་
རྟོགས་ཐུབ། འོན་ཀྱང་། ཁོ་རང་སྤྲོ་བ་བརྟས་དྲགས་པའི་རྐྱེན་གྱིས་
སྐད་ཆ་དེ་གློ་བུར་དུ་ངག་སྒོར་མ་ཐོན། ཁོས་གློ་ལུད་ཡུན་རིང་ཞིག་ལ་
བརྒྱབ་པས་ཁོའི་ལྟེབས་རིམ་ཅན་གྱི་མ་ནེའི་ཁ་དོག་ཀྱང་དམར་སྐྱར་
གྱུར་འདུག ཁོས་མཇུག་མཐར་ཤོད་ཐུབ་ཙམ་བྱུང་། “ཁྱེད་ཚོར་ཁ་
གཏད་འཇལ་ས་དམའ་རིམ་དུད་འགྲོ་ཡོད་ན། ང་ཚོར་ཡང་ཁ་གཏད
འཇལ་ས་དམའ་རིམ་གྲལ་རིམ་ཡོད།” དགོད་གཏམ་འདིས་ཅོག་ཙེ་
ཧྲིལ་བོ་ཧབ་ཆ་ལྷང་ལྷང་དུ་བཏང་། སྐུ་ཞབས་ཕིལ་ཁིན་ཊོན་གྱིས་ཕག་
པ་ཚོ་ལ། ཁོང་ཚོས་དུད་འགྲོའི་གཞིས་ཀའི་སྟེང་ནས་དངོས་སུ་ར་
འཕྲོད་བྱུང་བའི་དོན་བཟང་སྟེ། ཟས་སྐལ་དམའ་ལ་ལས་ཡུན་རིང་ཞིང་
སྒྱིད་ལུག་མཁན་མེད་པའི་གནས་ཚུལ་འདི་ལ་ཡང་བསྐྱར་རྟེན་འབྲེལ་
ཞུས།
ཁོས་མཇུག་མཐར་གཞིས་མགྲོན་ཚང་མ་ཡར་བཞེངས་སུ་
བཅུག་ཅིང་ཚང་མའི་ཆང་ཕོར་ནང་ཆང་གིས་གང་ཡོད་པར་བྱས་རྗེས།
“སྐུ་ཞབས་རྣམ་པ།” ཞེས་སྐུ་ཞབས་ཕིལ་ཁིན་ཊོན་གྱིས་ཁོའི་གཏམ་
བཤད་ཀྱི་མཇུག་བསྡུ་དོན། “སྐུ་ཞབས་རྣམ་པ། དུད་འགྲོའི་གཞིས་
ཀའི་དར་རྒྱས་ཀྱི་ཆེད་དུ།ངས་ཁྱེད་ཚོར་ཆང་ཞིག་འགྱོགས།”
སྐབས་དེར་དགའ་བསུའི་དགོད་སྒྲ་དང་རྐང་ལག་གི་རྡེབ་སྒྲས་
ཁང་བ་གཡོམ་གཡོམ་བྱས་ཤིང་། གནའ་ཕོ་བློན་ཡིད་དགའ་དྲགས་
པའི་རྐྱེན་གྱིས་རང་གནས་ནས་ཡར་ལངས་ནས་ཡོང་ནས། རང་ཉིད་
ཀྱི་ཆང་ཕོར་སྐུ་ཞབས་ཕིལ་ཁིན་ཊོན་གྱི་ཆང་ཕོར་ལ་ཁི་ལིང་གི་སྒྲ
དང་བཅས་གཏུགས་ནས་ཆང་ཕོར་སྟོང་བར་བཏུང་། དགོད་སྒྲ་རྣམས་
མར་འཇགས་པ་ན། གནའ་ཕོ་བློན་མུ་མཐུད་དུ་ཡར་ལངས་ནས་
བསྡད་དེ།ཁོ་ལའང་ཚིག་ཀ་འགའ་རེ་བཤད་རྒྱུ་ཡོད་པའི་བརྡ་བསྟན།
གནའ་ཕོ་བློན་གྱི་ད་ཐེངས་ཀྱི་གཏམ་བཤད་འདི་ཡང་ཁོང་གི་
རྒྱུན་ལྡན་གྱི་གཏམ་བཤད་ཁག་དང་འདྲ་བར། རིང་རྒྱུ་མེད་ཅིང་
གནད་ལ་འབབ་པ་ཞིག་རེད། ཁོས་ཟེར་ན། ཕན་ཚུན་བར་གོ་ལོག་
ཐེབས་པའི་དུས་སྐབས་དེ་འདས་ཟིན་པས་ཁོ་ཡང་སེམས་པ་དགའ་ལ།
འདས་པའི་དུས་ཡུན་རིང་བོ་ཞིག་གི་ནང་དུ། ཁོ་དང་ཁོའི་ལས་རོགས་
ཚོའི་བཀའ་བཀོད་འོག་ནས་གྱེན་ལངས་ཀྱི་ལས་ཀ་དང་། མཐའ་ན་
གསར་བརྗེའི་ལས་ཀའང་རྩོམ་གྱི་ཡོད་སྐོར་གྱི་གཏམ་འཆལ་ཞིག་
ལོག་སྤྱོད་ཅན་གྱི་དགྲ་བོ་འགའ་རེས་སྤེལ་ནས། ཁོང་ཚོའི་སྟེང་དུ་
ཁྱིམ་མཚེས་གཞིས་ཀ་ཁག་གི་དུད་འགྲོ་ཚོའི་ཁྲོད་དུ་གསར་བརྗེའི་
གྱེན་ལངས་སྤེལ་ཐབས་བྱེད་ཀྱི་ཡོད་སྐོར་གྱི་ནག་ཉེས་འགེལ་ཐབས་
བྱས་མོད། འོན་ཀྱང་། འདི་ནི་དོན་དངོས་ལས་ཡོངས་སུ་ལྡོག་པའི་རྫུན་
གཏམ་ཁོ་ན་རེད་ཟེར། ཁོས་ཟེར་ན། འདས་པ་དང་ད་ལྟ་ག་དུས་ཡིན་
རུང་།ཁོང་ཚོའི་རེ་འདུན་ནི་ཞི་བདེའི་ངང་ནས་ཁྱིམ་མཚེས་རྣམས་དང་
ལྷན་དུ་རྒྱུན་ལྡན་གྱི་འབྲེལ་བ་བཟུང་ནས་འདུག་རྒྱུ་དེ་ཡིན་ཟེར་ལ། ཁོ་
རང་ཉིད་ཀྱིས་དབང་སྒྱུར་བྱ་རྒྱུའི་སྐལ་བ་ལྡན་པའི་གཞིས་ཀ་འདི་ནི་
མཉམ་ལས་སྡེ་ཁག་ཅིག་ཡིན་ལ། ད་ལྟ་ཁོས་བདག་གཉེར་བྱེད་བཞིན་
པའི་གཞིས་ཁང་བདག་དབང་ཡིག་ཆ་དེ་ཡང་ཁོང་ཚོ་ཕག་པ་ཚང་མ་
ལ་གཅིག་མཐུན་དུ་དབང་བ་ཡིན་ཞེས་གསལ་བཤད་བྱས།
ཁོས་ཟེར་ན། སྤྱིར་འདས་པའི་དུས་ཀྱི་དོགས་པ་ཪྙིང་བ་དེ་ཚོ་ཡོད་
མི་སྲིད་མོད། འོན་ཀྱང་། ཕན་ཚུན་བར་གྱི་ཡིད་ཆེས་མུ་མཐུད་དུ་ཇེ་
བརྟན་དུ་གཏོང་ཆེད། ཉེ་སྔོན་ནས་གཞིས་ཀའི་སྟེང་གི་རྒྱུན་ལྡན་གྱི་
གོམས་སྲོལ་མང་བོར་འགྱུར་བ་བཏང་ཡོད་ཟེར། ད་ལྟ་བར་དུ་གཞིས་
ཀའི་སྟེང་དུ་དུད་འགྲོ་ཚོས་ཕན་ཚུན་ལ“ བློ་མཐུན”ཞེས་འབོད་དགོས་
པའི་གོམས་སྲོལ་སྙིང་བོ་མེད་པ་ཞིག་དར་ཡོད། ད་ནས་བཟུང་གོམས་
སྲོལ་འདི་མེད་པར་གཏོང་རྒྱུ་ཡིན་པ་རེད། ད་དུང་ལྡུམ་རའི་ནང་གི་
ཀ་བ་ཞིག་ལ་འཛེར་མས་བརྡབས་ཡོད་པའི་ཕག་མགོ་སྐམ་པོ་ཞིག་
ཡོད་པ་དེའི་མཐའ་རུ་གཟའ་ཉི་མའི་ཞོགས་པ་རྟག་པར་སྐོར་བ་རྒྱག་
དགོས་པའི་འབྱུང་ཁུངས་མི་གསལ་བའི་གོམས་སྲོལ་ཧ་ཅང་ཁྱད་
མཚར་ཅན་ཞིག་ཡོད་ལ། ད་ནས་བཟུང་གོམས་སྲོལ་འདི་ཡང་མེད་
པར་གཏོང་རྒྱུ་ཡིན་པ་དང༌། ཕག་མགོ་སྐམ་པོ་དེ་སྔ་ས་ནས་དུར་སྦས་
བྱས་ཡོད་འདུག ལྟ་སྐོར་པ་ཚོས་དར་ཤིང་གི་རྩེ་རུ་སྐྱོད་བཞིན་པའི་
རྒྱལ་དར་ལྗང་ཁུ་ཞིག་ཡོད་པར་དོ་སྣང་བྱས་ཡོད་ངེས་ཤིང་། གལ་
སྲིད་བྱས་ཡོད་ན། དེའི་སྟེང་དུ་སྔོན་ཆད་ཚོས་གཞི་དཀར་པོས་བྲིས་
ཡོད་པའི་རྨིག་པ་དང་རྭ་ཅོའི་རི་མོ་དེ་ད་ལྟ་ཡོངས་སུ་བསུབ་ཟིན་པར་
ཡང་དོ་སྣང་བྱས་ཡོད་ངེས། ད་ནས་བཟུང་དར་དེ་ལྗང་ཁུ་ལྗང་རྐྱང་
ཞིག་བྱེད་རྒྱུ་ཡིན་པ་རེད།
ཁོས་སྐུ་ཞབས་ཕིལ་ཁིན་ཊོན་གྱི་ཕུལ་དུ་བྱུང་ཞིང་ཁྱིམ་མཚེས་
ཀྱི་བྲོ་བ་ལྡན་པའི་གཏམ་བཤད་དེ་ལ་སྐྱོན་བརྗོད་སྣ་ཁ་གཅིག་བྱེད་
རྒྱུ་ཡོད་ཟེར། སྐུ་ཞབས་གནའ་ཕིལ་ཁིན་ཊོན་གྱིས་གཏམ་བཤད་
ཀྱི་མགོ་སྔ་བར་གསུམ་དུ“དུད་འགྲོའི་གཞིས་ཀ"ཞེས་ཟེར་གྱི་ཡོད།
ཁོས་ཀྱང་ག་ལ་ཤེས་ཏེ། རྒྱུ་མཚན་ནི་གནའ་ཕོ་བློན་གྱིས་ད་ལྟ་རང་
ལ“དུད་འགྲོའི་གཞིས་ཀ”ཞེས་པའི་མིང་དེ་མེད་པར་གཏོང་རྒྱུ་གསལ་
བསྒྲགས་ཐོག་མར་བྱེད་ཀྱི་ཡོད་པ་རེད། དེ་རིང་ནས་བཟུང་གཞིས་
ཀ་འདིའི་མིང་ལ“མི་ཡི་གཞིས་ཀ”ཞེས་ཟེར་རྒྱུ་ཡིན་ལ། ཁོས་བལྟས་
ན་འདི་ནི་འཚམས་པོ་ཡིན་ལ་གཞིས་ཀའི་ཐོག་མའི་མིང་དང་ཡང་
མཚུངས་པ་རེད་ཟེར་
“སྐུ་ཞབས་ཚོ།” ཞེས་གནའ་ཕོ་བློན་གྱིས་རང་ཉིད་ཀྱི་གཏམ་
བཤད་ཀྱི་མཇུག་བསྡུ་དོན། “བདག་གིས་ཁྱེད་ཚོར་ཆང་སྔོན་མ་དང་
གཅིག་པ་ཞིག་འགྱོགས་རྒྱུ་ཡིན་མོད། འོན་ཀྱང་། འགྱོགས་སྟངས་
མི་འདྲ་བ་ཞིག་གིས་འགྱོགས་རྒྱུ་ཡིན། ཁྱེད་ཚོའི་ཆང་ཕོར་གང་རག་
བར་དུ་བླུགས་ཤིག སྐུ་ཞབས་རྣམ་པ། མི་ཡི་གཞིས་ཀའི་དར་རྒྱས་ཀྱི་
ཆེད་དུ།ངས་ཁྱེད་ཚོར་ཆང་ཞིག་འགྱོགས།"
སྔོན་མ་དང་འདྲ་བའི་སྙིང་ཁུང་ནས་སླེབས་པའི་དགོད་སྒྲ་
བསྒྲགས་བྱུང་ལ་ཆང་ཕོར་རྣམས་ཞབས་ལ་གཏུགས་རག་བར་ཏུ་
བཏུང་བྱུང་། འོན་ཀྱང་། ཕྱི་ལོགས་ནས་གནས་ཚུལ་འདི་ལ་ལྐོག་
ལྟ་བྱས་ནས་བསྡད་ཡོད་པའི་དུད་འགྲོ་ཚོས་བལྟས་ན་དོན་དག་ཡ་
མཚན་ཅན་ཞིག་འབྱུང་བཞིན་པ་འདྲ། ཕག་པ་འདི་ཚོའི་གདོང་བར་
འགྱུར་བ་ཞིག་ཐེབས་བཞིན་པ་དེ་ཅི་ཞིག་རེད་དམ། ཁི་ལོ་ཝིར་གྱིས་
གསལ་ལ་མི་གསལ་བའི་མིག་ཟུང་གིས་གཅིག་གི་གདོང་བར་བལྟས་
རྗེས་གཞན་པ་ཞིག་གི་གདོང་བར་བལྟས། ཁོང་ཚོ་ལས་ལ་ལར་ཨོག་
མ་ལྔ་བརྩེགས་འདུག་ལ་འགའ་རེར་ཨོག་མ་སུམ་བརྩེགས་འདུག
འོན་ཀྱང་། གང་ཞིག་ཞུ་བཞིན་པ་དང་འགྱུར་བཞིན་པ་འདྲ་བ་དེ་ཅི་
ཞིག་རེད་དམ། སྐབས་དེར་དགའ་བསུའི་དགོད་སྒྲ་དལ་མོར་མཇུག་
བསྡུས་སོང་ལ། གཞིས་མགྲོན་ཚང་མས་ད་སྔ་རྩེད་མཚམས་བཞག་
པའི་ཤོ་རྩེད་དེ་མུ་མཐུད་དུ་རྩེད་མགོ་བརྩམས། དུད་འགྲོ་རྣམས་ཁུ་
སིམ་པོས་ཕྱིར་འཇབ་ནས་སོང་།
ཁོང་ཚོ་ར་སྐོར་གྱི་དཀྱིལ་ཙམ་དུ་སླེབས་པའི་སྐབས་དེར་འགྲོ་
མཚམས་འཇོག་དགོས་བྱུང་། གཞིས་ཁང་གི་ནང་ནས་ངར་སྐད་ཆེན་
པོ་གྲག་ཡོང་གི་འདུག ཁོང་ཚོ་ཕྱིར་བརྒྱུགས་སོང་ནས་དྲ་མའི་གསེབ་
ནས་ལྐོག་ལྟ་བྱས། རེད། རྩུབ་ངར་ལྡན་པའི་ཁ་འཛིང་ཞིག་བསླངས་
འདུག གཅིག་གིས་གཅིག་གི་སྟེང་དུ་ངར་སྐད་སྒྲོག་གི་འདུག་ལ་ཅོག་
ཙེའི་སྟེང་དུ་ཁུ་ཚུར་གྱིས་བང་བང་དུ་བཞུ་བཞིན་འདུག ཕན་ཚུན་ལ་
དོགས་པའི་མིག་མདངས་ཀྱིས་བལྟ་བཞིན་འདུག་ལ། ཁས་མི་ལེན་
པའི་མིག་ལན་ཡང་སློག་བཞིན་འདུག རྩོད་རྙོག་གི་འབྱུང་རྐྱེན་ནི་
གནའ་ཕོ་བློན་དང་སྐུ་ཞབས་ཕིལ་ཁིན་ཊོན་གཉིས་ཀས་ཨེ་སི་ལྕགས་
ཁེམ་རྟགས་ཅན་རེ་དུས་གཅིག་ཏུ་འཕངས་པའི་དབང་གིས་ཡིན་པར་
སྣང་།
ངར་སྐད་བཅུ་གཉིས་ཁོང་ཁྲོའི་སྒོ་ནས་སྒྲོག་གི་འདུག་ལ། དེ་
དག་ཚང་མ་ཕན་ཚུན་ཧ་ཅང་མཚུངས། ད་ལྟ་ཕག་པ་ཚོའི་གདོང་
བར་ཅི་ཞིག་བྱུང་བ་ནི་འདྲི་མི་དགོས་དྲིས་ལན་རང་གསལ་རེད། ཕྱི་
ལོགས་སུ་ཡོད་པའི་སྲོག་ཆགས་འདི་ཚོས་ཕག་པ་ཚོ་ནས་མི་ལ་
བལྟས་ཤིང་མི་རྣམས་ནས་ཕག་པ་ཚོ་ལ་བལྟས་པ་དང་། ཡང་བསྐྱར་
ཕག་པ་ཚོ་ནས་མི་རྣམས་པ་བལྟས། འོན་ཀྱང་། ད་ནི་སུ་ནི་སུ་ཞིག་
ཡིན་པ་ཡོངས་སུ་རྟོགས་ཐབས་བྲལ་ལོ།། །།